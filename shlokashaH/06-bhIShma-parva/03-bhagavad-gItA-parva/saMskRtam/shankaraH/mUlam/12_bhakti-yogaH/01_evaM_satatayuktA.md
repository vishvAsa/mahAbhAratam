+++
title = "01 एवं सततयुक्ता"

+++
द्वितीयाध्यायप्रभृतिषु विभूत्यन्तेषु अध्यायेषु परमात्मनः ब्रह्मणः अक्षरस्य विध्वस्तसर्वोपाधिविशेषस्य उपासनम् उक्तम् ; सर्वयोगैश्वर्यसर्वज्ञानशक्तिमत्सत्त्वोपाधेः ईश्वरस्य तव च उपासनं तत्र तत्र उक्तम् । विश्वरूपाध्याये तु ऐश्वरम् आद्यं समस्तजगदात्मरूपं विश्वरूपं त्वदीयं दर्शितम् उपासनार्थमेव त्वया । तच्च दर्शयित्वा उक्तवानसि ‘मत्कर्मकृत्’ (भ. गी. ११ । ५५) इत्यादि । अतः अहम् अनयोः उभयोः पक्षयोः विशिष्टतरबुभुत्सया त्वां पृच्छामि इति अर्जुन उवाच —

।।12.1।। --,एवम् इति अतीतानन्तरश्लोकेन उक्तम् अर्थं परामृशति मत्कर्मकृत्
इत्यादिना। **एवं सततयुक्ताः;** नैरन्तर्येण भगवत्कर्मादौ यथोक्ते अर्थे
समाहिताः सन्तः प्रवृत्ता इत्यर्थः। **ये भक्ताः** अनन्यशरणाः सन्तः
**त्वां** यथादर्शितं विश्वरूपं **पर्युपासते** ध्यायन्ति **ये चान्येऽपि**
त्यक्तसर्वैषणाः संन्यस्तसर्वकर्माणः यथाविशेषितं ब्रह्म **अक्षरं**
निरस्तसर्वोपाधित्वात् **अव्यक्तम्** अकरणगोचरम्। यत् हि करणगोचरं तत्
व्यक्तम् उच्यते; अञ्जेः धातोः तत्कर्मकत्वात् इदं तु अक्षरं तद्विपरीतम्;
शिष्टैश्च उच्यमानैः विशेषणैः विशिष्टम्; तत् ये चापि पर्युपासते;
**तेषाम्** उभयेषां मध्ये के योगवित्तमाः के अतिशयेन योगविदः
इत्यर्थः।।**श्रीभगवान् उवाच --** ये तु अक्षरोपासकाः सम्यग्दर्शिनः
निवृत्तैषणाः; ते तावत् तिष्ठन्तु तान् प्रति यत् वक्तव्यम्; तत्
उपरिष्टात् वक्ष्यामः। ये तु इतरे --,श्रीभगवानुवाच --,
