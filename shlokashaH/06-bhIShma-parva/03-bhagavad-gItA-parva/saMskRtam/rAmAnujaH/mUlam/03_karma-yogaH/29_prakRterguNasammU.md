+++
title = "29 प्रकृतेर्गुणसम्मूढाः"

+++
॥3.29॥ अकृत्स्नविदः तु आत्मदर्शनाय प्रवृत्ताः प्रकृतिसंसृष्टतया
**प्रकृतेः** गुणैः यथावस्थितात्मनि सम्मूढाः **गुणकर्मसु** क्रियासु एव
**सज्जन्ते** न तद्विविक्तात्मस्वरूपे अतः ते ज्ञानयोगाय न प्रभवन्ति इति
कर्मयोगे एव तेषाम् अधिकारः। एवम्भूतान् **तान् मन्दान् अकृत्स्नविदः
कृत्स्नवित्** स्वयं ज्ञानयोगावस्थानेन **न विचालयेत्।** ते किल मन्दाः
श्रेष्ठजनाचारानुवर्तिनः कर्मयोगाद् उत्थितम् एनं दृष्ट्वा कर्मयोगात्
प्रचलितमनसो भवेयुः। अतः श्रेष्ठः स्वयम् अपि कर्मयोगे तिष्ठन्
आत्मयाथात्म्यज्ञानेन आत्मनः अकर्तृत्वम् अनसन्दधानःकर्मयोग एव आत्मावलोकने
निरपेक्षसाधनम् इति दर्शयित्वा तान् अकृत्स्नविदो मन्दान् जोषयेद्
इत्यर्थः। ज्ञानयोगाधिकारिणः अपि ज्ञानयोगाद् अस्य एव कर्मयोगस्य
ज्यायस्त्वं पूर्वम् एव उक्तम्। अतो व्यपदेश्यो लोकसङ्ग्रहाय कर्म एव
कुर्यात्। प्रकृतिविविक्तात्मस्वभावनिरूपणेन गुणेषु कर्तृत्वम् आरोप्य
कर्मानुष्ठानप्रकार उक्तः। गुणेषु कर्तृत्वानुसन्धानं च इदम् एवआत्मनो न
स्वरूपप्रयुक्तम् इदं कर्तृत्वम् अपि तु गुणसम्बन्धकृतम् इति
प्राप्ताप्राप्तविवेकेन गुणकृतम् इति अनुसन्धानम्। 
