+++
title = "30 मयि सर्वाणि"

+++

इदानीम् आत्मनां परम-पुरुष-शरीरतया  
तन्-नियाम्यत्व-स्वरूप-निरूपणेन  
भगवति पुरुषोत्तमे सर्वात्मभूते  
गुण-कृतं च कर्तृत्वम् आरोप्य  
कर्मकर्तव्यतया उच्यते

॥3.30॥ **मयि** सर्वेश्वरे सर्वभूतान्तरात्मभूते  
**सर्वाणि कर्माणि
अध्यात्म-चेतसा सन्न्यस्य  
निराशीः निर्ममो विगत-ज्वरः**  
युद्धादिकं सर्वं चोदितं कर्म कुरुष्व। 

आत्मनि यत् चेतः,  
तद् **अध्य्-आत्म-चेतः** -  
आत्म-स्वरूप-विषयेण श्रुति-शत-सिद्धेन ज्ञानेन  
इत्य्-अर्थः।  

> अन्तः प्रविष्टः शास्ता जनानां सर्वात्मा॥  

> अन्तः प्रविष्टं +++(प्रेरणैः)+++ कर्तारम् एतम् (तै॰ आ॰ 3।11)  

> य आत्मनि तिष्ठन्न् आत्मनो ऽन्तरो, यम् आत्मा न वेद।  

> यस्यात्मा शरीरं  
> य आत्मानम् अन्तरो यमयति  
> स त आत्मान्तर्याम्य् अमृतः (बृ॰ 5।7 मा॰ दि॰)

इत्य्-एवम्-आद्याः श्रुतयः  
परम-पुरुष-प्रवर्त्यं तच्-छरीर-भूतम् एनम् आत्मानं,  
परमपुरुषं च प्रवर्तयितारम् आचक्षते।  
स्मृतयश्च "प्रशासितारं सर्वेषाम्" (मनु॰ 12।122) इत्याद्याः।   

> "सर्वस्य चाहं हृदि सन्निविष्टः" (गीता 15।15)  

> ईश्वरः सर्वभूतानां  
हृद्-देशेऽर्जुन तिष्ठति।  
भ्रामयन् सर्वभूतानि  
यन्त्रारूढानि मायया॥ (गीता 18।61) 

इति वक्ष्यते।  

अतो मच्-छरीरतया  
मत्-प्रवर्त्यात्म-स्वरूपानुसन्धानेन  
सर्वाणि कर्माणि मया +एव क्रियमाणानि  
इति **मयि** परमपुरुषे **सन्न्यस्य**  
तानि च केवलं मद्-आराधनानि +इति कृत्वा,  
तत्-फले **निराशीः**,  
तत एव तत्र कर्मणि ममता-रहितो **भूत्वा**  
**विगतज्वरो** युद्धादिकं कुरुष्व।  
+++(अत्र - "उत्तरोत्तरस्य च पूर्व-पूर्व-हेतुकतां पाठ-क्रम-सूचितां प्रकाशयति" इति वेङ्कटनाथः।)+++

> स्वकीयेन ++++(जीव-)+++आत्मना कर्त्रा,  
स्वकीयैर् एव करणैः / स्वकीयैश् चोपकरणैः,  
स्वाराधनैक-प्रयोजनाय,  
परमपुरुषः सर्वेश्वरः सर्वशेषी  
स्वयम् एव स्वकर्माणि कारयति 

इति अनुसन्धाय,  

> कर्मसु ममता-रहितः  
प्राचीनेन +अनादिकाल-प्रवृत्तानन्त-पाप-सञ्चयेन  
कथम् अहं भविष्यामि 

इत्येवं भूतान्तर्ज्वर-विनिर्मुक्तः 

> परम-पुरुष एव  
कर्मभिर् आराधितो
बन्धात् मोचयिष्यति 

इति स्मरन्  
सुखेन कर्म-योगम् एव कुरुष्व +इत्यर्थः। 

> तम् ईश्वराणां परमं महेश्वरं  
> तं देवतानां परमं च दैवतम्। (श्वेता 3।7)

> पतिं विश्वस्य (म॰ ना॰ 3।1) 

> पतिं पतीनाम् (श्वेता 6।7)

इत्य्-आदि-श्रुति-सिद्धं हि  
सर्वेश्वरत्वं, सर्व-शेषित्वं च। 

ईश्वरत्वं नियन्तृत्वम्, शेषित्वं पतित्वम्।+++(5)+++ 

