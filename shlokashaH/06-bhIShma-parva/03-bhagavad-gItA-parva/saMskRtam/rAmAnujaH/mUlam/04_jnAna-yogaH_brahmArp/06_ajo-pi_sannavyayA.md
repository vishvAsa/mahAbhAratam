+++
title = "06 अजोऽपि सन्नव्ययात्मा"

+++
॥4.6॥ अजत्वाव्ययत्व-सर्वेश्वरत्वादि सर्वं पारमेश्वरं प्रकारम् अजहद् एव
**स्वां प्रकृतिम् अधिष्ठाय आत्म-मायया सम्भवामि**।  
**प्रकृतिः** स्वभावः।  
स्वम् एव स्वभावम् **अधिष्ठाय**  
स्वेन +एव रूपेण  
स्वेच्छया **सम्भवामि** इत्यर्थः।  
    
स्वरूपं तु -

> आदित्यवर्णं तमसः परस्तात्। (यजुर्वे॰ 31।18)  

> क्षयन्तमस्य रजसः पराके। (साम॰ 17।1।4।2)

> य एषोऽन्तर् आदित्ये हिरण्मयः पुरुषः (छा॰ उ॰ 1।6।6)

> तस्मिन्न् अयं पुरुषो मनोमयोऽमृतो हिरण्मयः। (तै॰ उ॰ 1।6।1)

> सर्वे निमेषा जज्ञिरे विद्युतः पुरुषादधि। (यजुर्वे॰ 32।2)

> भारूपः सत्यसङ्कल्प आकाशात्मा सर्वकर्मा सर्वकामः सर्वगन्धः सर्वरसः। (छा॰ उ॰ 3।14।2)

> माहारजनं वासः (बृ॰ उ॰ 2।3।6) 

इत्यादिश्रुतिसिद्धम्।  
    
**आत्म-मायया** आत्मीयया मायया।  

> माया वयुनं ज्ञानम् (वे॰ नि॰ ध॰ व॰ 22) 

इति ज्ञानपर्यायः अत्र मायाशब्दः।  

तथा च अभियुक्त-प्रयोगः 

> मायया सततं वेत्ति
प्राणिनां च शुभाशुभम् 

इति।  
आत्मीयेन ज्ञानेन आत्म-सङ्कल्पेन इत्यर्थः। 

अतः +अपहत-पाप्मत्वादि-समस्त-कल्याण-गुणात्मकत्वं  
सर्वम् ऐश्वरं स्वभावम् अजहद् एव  
स्वम् एव रूपं देव-मनुष्यादि-सजातीय-स्थानं कुर्वन्  
आत्म-सङ्कल्पेन देवादिरूपः सम्भवामि।  
    
तद् इदम् आह 

> अजायमानो बहुधा विजायते (यजुर्वेद 31।19) 

इति श्रुतिः।  
इतर-पुरुष-साधारणं जन्म +अकुर्वन्  
देवादि-रूपेण स्व-सङ्कल्पेन +उक्तप्रक्रियया जायत इत्यर्थः। 

> बहूनि मे व्यतीतानि जन्मानि तव चार्जुन।  
> तान्यहं वेद सर्वाणि
(गीता 4।5)

> तदात्मानं सृजाम्यहम्॥ (गीता 4।7)

> जन्म कर्म च मे दिव्यमेवं यो वेत्ति तत्त्वतः। (गीता 4।9) 

इति पूर्वापराविरोधाच्च। 
