+++
title = "01 श्री भगवानुवाच"

+++
तृतीये ऽध्याये प्रकृतिसंसृष्टस्य मुमुक्षोः सहसा ज्ञानयोगे ऽनधिकारात् कर्मयोग एव कार्यः, ज्ञानयोगाधिकारिणो ऽप्य् अकर्तृत्वानुसन्धानपूर्वककर्मयोग एव श्रेयान् इति सहेतुकम् उक्तम्; शिष्टतया व्यपदेश्यस्य तु विशेषतः कर्मयोग एव कार्य इति चोक्तम् । चतुर्थेनेदानीम् अस्यैव कर्मयोगस्य निखिलजगदुद्धरणाय मन्वन्तरादाव् एवोपदिष्टतया कर्तव्यतां द्रढयित्वा अन्तर्गतज्ञानतयास्यैव ज्ञानयोगाकरतां प्रदर्श्य, कर्मयोगस्वरूपम्, तद्भेदाः, कर्मयोगे ज्ञानांशस्यैव प्राधान्यं चोच्यते । प्रसङ्गाच् च भगवदवतारयाथात्म्यम् उच्यते ।

॥4.1॥ श्री भगवानुवाच यो ऽयं तव उदितो योगः स केवलं युद्धप्रोत्साहनाय
इदानीम् उदित इति न मन्तव्यम्। मन्वन्तरादौ एव निखिलजगदुद्धरणाय
परमपुरुषार्थलक्षणमोक्षसाधनतया इमं योगम् अहम् एव विवस्वते प्रोक्तवान्।
विवस्वान् च मनवे मनुर् इक्ष्वाकवे इति **एवं** सम्प्रदाय**परम्परया
प्राप्तम् इमं** योगं पूर्वे **राजर्षयो विदुः।** **स महता कालेन**
तत्तच्छ्रोतृबुद्धिमान्द्याद् विनष्टप्रायो ऽभूत्।
