+++
title = "03 ये"

+++
॥12.3॥**ये तु अक्षरं** प्रत्यग्-आत्म-स्वरूपं  
**अनिर्देश्यं** देहाद् अन्यतया देवादि-शब्दानिर्देश्यम्  
अत एव चक्षुर्-आदि-करणानभिव्यक्तं  
**सर्वत्रगम् अचिन्त्यं च** सर्वत्र देवादि-देहेषु वर्तमानम् अपि  
तद्-विसजातीयतया तेन तेन रूपेण चिन्तयितुम् अनर्हम्;  
तत एव **कूटस्थं** सर्व-साधारणं  
तत्-तद्-देवाद्य्-असाधारणाकारासम्बन्धम् इत्यर्थः।  

अपरिणामित्वेन स्वासाधारणाकारात् न चलति;  
न च्यवते इति **अचलं**  
तत एव **ध्रुवं** नित्यम्  
**सन्नियम्य इन्द्रियग्रामं** चक्षुरादिकम् इन्द्रियग्रामं सर्व-स्व-व्यापारेभ्यः सम्यक् नियम्य  
**सर्वत्र सम-बुद्धयः** सर्वत्र देवादि-विषमाकारेषु देहेषु अवस्थितेषु आत्मसु  
ज्ञानैकाकारतया सम-बुद्धयः  
तत एव **सर्वभूतहिते रताः**  
सर्व-भूताहित-रतित्वात् निवृत्ताः;  
सर्वभूताहित-रतित्वं हि आत्मनो देवादि-विषमाकाराभिमान-निमित्तम्;+++(5)+++  
ये एवम् अक्षरम् **उपासते ते** अपि **मां प्राप्नुवन्ति एव।**  
मत्-समानाकारम् असंसारिणम् आत्मानं प्राप्नुवन्ति एव इत्यर्थः।  
मम साधर्म्यमागताः (गीता 14।2) इति वक्ष्यते  
श्रूयते च -- "निरञ्जनः परमं साम्यमुपैति" (मु॰ उ॰ 3।1।3) इति।  

तथा अक्षर-शब्द-निर्दिष्टात् कूटस्थाद् अन्यत्वं  
परस्य ब्रह्मणो वक्ष्यते।  
कूटस्थोऽक्षर उच्यते। (गीता 15।16) उत्तमः पुरुषस् त्व् अन्यः (गीता 15।17) इति।  

अथ "परा यथा तदक्षरम् अधिगम्यते" (मु॰ उ॰ 1।1।5)  
इति अक्षर-विद्यायां तु  
अक्षर-शब्द-निर्दिष्टं परम् एव ब्रह्म; भूत-योनित्वाद् एव।
