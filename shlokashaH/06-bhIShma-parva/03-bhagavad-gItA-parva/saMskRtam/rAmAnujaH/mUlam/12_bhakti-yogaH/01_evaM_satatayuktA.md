+++
title = "01 एवं सततयुक्ता"

+++
भक्तियोगनिष्ठानां प्राप्यभूतस्य परस्य ब्रह्मणो भगवतो नारायणस्य  
निरङ्कुशैश्वर्यं साक्षात्-कर्तु-कामायार्जुनाय  
अनवधिकातिशयकारुण्यौदार्य-सौशील्यादि-गुण-सागरेण सत्य-सङ्कल्पेन भगवता  
स्वैश्वर्यं यथावद् अवस्थितं दर्शितम्;  
उक्तं च तत्त्वतो भगवज्-ज्ञान-दर्शन-प्राप्तीनाम् ऐकान्तिकात्यन्तिक-भगवद्-भक्त्य्-एक-लभ्यत्वम् ।  
अननतरम्, आत्म-प्राप्ति-साधनभूताद् अत्मोपासनाद्  
भक्ति-रूपस्य भगवद्-उपासनस्य स्व-साध्य-निष्पादने शैघ्र्यात्  
सु-सुखोपादानत्वाच् च श्रैष्ठ्यम्,  
भगवद्-उपासनोपायश् च, तद्-अशक्तस्याक्षर-निष्ठता, तद्-अपेक्षिताश् चोच्यन्ते ।  
भगवद्-उपासनस्य प्राप्य-भूतोपास्य-श्रैष्ठ्याच् श्रैष्ठ्यं तु,  

> "योगिनाम् अपि सर्वेषां  
> मद्गतेनान्तरात्मना ।  
> श्रद्धावान् भजते यो माम्  
> स मे युक्ततमो मतः ॥  
> भ्ग्र्_१२।" इत्य् अत्रोक्तम् ।

॥12.1॥ अर्जुन उवाच -- एवम्मत्कर्मकृत् (गीता 11।55) इत्यादिना उक्तेन
प्रकारेण  
**सततयुक्ताः** भगवन्तं त्वाम् एव परं प्राप्यं मन्वाना **ये
भक्तास् त्वां** स-कल-विभूति-युक्तम्
अनवधिकातिशय-सौन्दर्य-सौशील्य-सार्वज्ञ्य--सत्य-सङ्कल्पत्वाद्य्-अनन्त-गुण-सागरं
परिपूर्णम् **उपासते;**  
**ये च अप्य् अक्षरं** प्रत्यग्-आत्म-स्वरूपं  
तद् एव च **अव्यक्तं** चक्षुरादिकरणेन अनभिव्यक्तस्वरूपम् उपासते;  
**तेषाम्** उभयेषां **के योगवित्तमाः**  
के स्वसाध्यं प्रति शीघ्रगामिन इत्यर्थः।  

> भवामि न चिरात्  
पार्थ मय्य् आवेशित-चेतसाम्॥ (गीता 12।7) 

इत्य् उत्तरत्र योगवित्तमत्वं शैघ्र्य-विषयम् इति हि व्यञ्जयिष्यते।
