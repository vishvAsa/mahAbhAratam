+++
title = "17 तेषाञ् ज्ञानी"

+++
॥7.17॥**तेषां ज्ञानी विशिष्यते** कुतः **नित्ययुक्त एकभक्तिः** इति च।
तस्य हि मदेकप्राप्यस्य मया योगो नित्यः। इतरयोस्तु
यावत्स्वाभिलषितप्राप्ति मया योगः। तथा ज्ञानिनो मय्य् एकस्मिन् एव भक्तिर्
इतरयोस् तु स्वाभिलषिते तत्साधनत्वेन मयि च। अतः स एव विशिष्यते।  
        
किं च **प्रियो हि ज्ञानिनोऽत्यर्थम् अहम्** अत्र अत्यर्थशब्दो अभिधेयवचनः
ज्ञानिनो ऽहं यथा प्रियस् तथा मया सर्वज्ञेन सर्वशक्तिना अप्य् अभिधातुं न
शक्यते इत्यर्थः प्रियत्वस्य इयत्तारहितत्वात्। यथा ज्ञानिनाम् अग्रेसरस्य
प्रह्लादस्य स त्वासक्तमतिः कृष्णे देश्यमानो महोरगैः। न विवेदात्मनो
गात्रं तत्स्मृत्याह्लादसंस्थितः (वि॰ पु॰ 1।17।39) इति **सः** अपि तथा एव
**मम प्रियः।**
