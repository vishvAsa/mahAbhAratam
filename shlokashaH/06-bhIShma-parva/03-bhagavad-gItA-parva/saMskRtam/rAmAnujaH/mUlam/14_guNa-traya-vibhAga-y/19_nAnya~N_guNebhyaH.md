+++
title = "19 नान्यङ् गुणेभ्यः"

+++
॥14.19॥ एवं सात्त्विकाहारसेवया फलाभिसन्धि-रहित-भगवद्-आराधन-रूप-कर्मानुष्ठानैश् च रजस्-तमसी सर्वात्मना अभिभूय उत्कृष्ट-सत्त्व-निष्ठो **यदा** अयं **द्रष्टा** गुणेभ्यो ऽन्यं कर्तारं **न अनुपश्यति** गुणा एव स्वानुगुण-प्रवृत्तिषु कर्तार इति पश्यति।  

**गुणेभ्यश् च परं वेत्ति;** कर्तृभ्यो गुणेभ्यश् च परम् अन्यम् आत्मानम् अकर्तारं वेत्ति;  
स, **मद्भावम् अधिगच्छति;** मम यो भावस् तम् अधिगच्छति। 

एतद् उक्तं भवत्य् आत्मनः स्वतः-परि-शुद्ध-स्वभावस्य पूर्व-पूर्व-कर्म-मूल--गुण-सङ्ग-निमित्तं विविधकर्मसु कर्तृत्वम्; आत्मा स्वतस् त्व् अकर्ता अपरिच्छिन्नज्ञानैकाकार इत्य् एवम् आत्मानं यदा पश्यति; तदा मद्भावम् अधिगच्छति इति। कर्तृभ्यो गुणेभ्यो ऽन्यम् अकर्तारम् आत्मानं पश्यन् भगवद्भावम् अधिगच्छति इत्य् उक्तम्; स भगवद्भावः कीदृश इत्य् अत्र आह -- 