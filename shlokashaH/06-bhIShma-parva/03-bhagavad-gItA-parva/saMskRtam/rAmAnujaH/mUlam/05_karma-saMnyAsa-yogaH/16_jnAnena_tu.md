+++
title = "16 ज्ञानेन तु"

+++
॥5.16॥ एवं वर्तमानेषु सर्वात्मसु **येषाम्** आत्मनाम् उक्तलक्षणेन
आत्मयाथात्म्योपदेशजनितेन आत्मविषयेण अहरहो ऽभ्यासाधेयातिशयेन
निरतिशयपवित्रेण **ज्ञानेन तद**ज्ञानावरणम्
अनादिकालप्रवृत्तानन्तकर्मसंशयरूपाज्ञानं **नाशितं तेषां तत्** स्वाभाविकं
**परं ज्ञानम्** अपरिमितम् असङ्कुचितम् **आदित्यवत्** सर्वं यथावस्थितं
**प्रकाशयति।** तेषाम् इति विनष्टाज्ञानानां बहुत्वाभिधानाद्
आत्मस्वरूपबहुत्वं न त्वेवाहं जातु नासं न त्वं नेमे (गीता 2।12) इत्य्
उपक्रमावगतम् अत्र स्पष्टतरम् उक्तम्। न च इदं बहुत्वम् उपाधिकृतं
विनष्टाज्ञानानाम् उपाधिगन्धाभावात्। तेषाम् आदित्यवज्ज्ञानम् इति
व्यतिरेकनिर्देशाज् ज्ञानस्य स्वरूपानुबन्धित्वम् उक्तम् आदित्यदृष्टान्तेन
च ज्ञातृज्ञानयोः प्रभाप्रभावतोर् इव अवस्थानं च। तत एव संसारदशायां
ज्ञानस्य कर्मणा सङ्कोचः मोक्षदशायां विकासश् च उपपन्नः।
