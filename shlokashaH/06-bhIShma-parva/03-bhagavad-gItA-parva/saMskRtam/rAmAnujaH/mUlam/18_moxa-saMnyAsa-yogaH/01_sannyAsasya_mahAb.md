+++
title = "01 सन्न्यासस्य महाबाहो"

+++

अतीतेनाध्याय-द्वयेन  
+अभ्युदय-निश्-श्रेयस-साधन-भूतं वैदिकम् एव यज्ञ-तपोदानादिकं कर्म; नान्यत्,  
वैदिकस्य कर्मणः सामान्य-लक्षणं प्रणवान्वयः ।  
तत्र मोक्षाभ्युदय-साधनयोर् भेदस्  
"तत्-सच्"-छब्द-निर्देश्यत्वेन;  
मोक्ष-साधनं च कर्म-फलाभिसन्धि-रहितं यज्ञादिकम्,  
तद्-आरम्भः सत्त्वोद्रेकाद् भवति;  
सत्त्वोद्रेकश् च सात्त्विकाहार-सेवनयेत्य् उक्तम्,  
अनन्तरं मोक्ष-साधनतया निर्दिष्टयोस् त्याग-सन्न्यासयोर् ऐक्यम्,  
त्यागस्य स्वरूपं भगवति सर्वेश्वरे सर्वकर्मणां कर्तृत्वानुसन्धानं,  
सत्त्व-रजस्-तमसां कार्य-वर्णनेन सत्त्व-गुणस्योपादेयत्वं,  
स्ववर्णोचितानां कर्मणां परम-पुरुषाराधन-भूतानां परम-पुरुष-प्राप्ति-निर्वर्तन-प्रकारः,  
कृत्स्नस्य च गीताशास्त्रस्य सारार्थो भक्ति-योग इत्य् एते प्रतिपाद्यन्ते ।

तत्र तावत् त्यागसन्न्यासयोर् पृथक्त्वैकत्वनिर्णयाय स्वरूपनिर्णयाय चार्जुनः पृच्छति

॥18.1॥ अर्जुन उवाच -- त्यागसन्न्यासौ हि मोक्षसाधनतया विहितौ --,न कर्मणा
न प्रजया धनेन त्यागेनैके अमृतत्वमानशुः (महाना॰
8।14)वेदान्तविज्ञानसुनिश्चितार्थाः सन्न्यासयोगाद्यतयः शुद्धसत्त्वाः। ते
ब्रह्मलोकेषु परान्तकाले परामृताः परिमुच्यन्ति सर्वे॥ (मु॰ उ॰ 3।2।6)
इत्यादिषु। अस्य **सन्न्यासस्य त्यागस्य च तत्त्वं** याथात्म्यं **पृथग्
वेदितुम् इच्छामि।** अयम् अभिप्रायः -- किम् एतौ सन्न्यासत्यागशब्दौ
पृथगर्थौ; उत एकार्थौ एव यदा पृथगर्थौ; तदा अनयोः पृथक्त्वेन स्वरूपं
वेदितुम् इच्छामि। एकत्वे अपि तस्य स्वरूपं वक्तव्यम् इति। अथ अनयोर् एकम् एव
स्वरूपम्; तच् च ईदृशम् इति निर्णेतुं वादिविप्रतिपत्तिं दर्शयन्
श्रीभगवानुवाच --
