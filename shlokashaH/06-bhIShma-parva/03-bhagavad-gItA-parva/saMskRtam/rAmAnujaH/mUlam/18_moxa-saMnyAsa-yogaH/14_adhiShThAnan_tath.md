+++
title = "14 अधिष्ठानन् तथा"

+++
... तद् इदम् आह --

॥18.14॥ न्याय्ये शास्त्र-सिद्धे, विपरीते प्रतिषिद्धे **वा**  
सर्वस्मिन् कर्मणि  
शारीरे वाचिके मानसे च  
**पञ्च एते हेतवः।  
अधिष्ठानं** शरीरम्;
अधिष्ठीयते जीवात्मना इति महा-भूत-सङ्घात-रूपं शरीरम् अधिष्ठानम्।  

**तथा कर्ता** जीवात्मा।  
अस्य जीवात्मनः ज्ञातृत्वं कर्तृत्वं च --  
"ज्ञोऽत एव" (ब्र॰ सू॰ 2।3।18), "कर्ता शास्त्रार्थवत्त्वात्" (ब्र॰ सू॰ 2।3।33)  
इति च सूत्रोपपादितम्।  

**करणं च पृथग्-विधं**  
वाक्-पाणि-पादादि-पञ्चकं स-मनस्कं कर्मेन्द्रियम्;  
**पृथग्-विधं** कर्म-निष्पत्तौ पृथग्-व्यापारम्।  

**विविधाः च पृथक् चेष्टाः** --  
चेष्टाशब्देन पञ्चात्मा वायुर् अभिधीयते;
तद्-वृत्ति-वाचिना+++(=??)+++;  
शरीरेन्द्रिय-धारकस्य प्राणापानादि-भेद-भिन्नस्य वायोः पञ्चात्मनो  
**विविधा च चेष्टा, विविधा** वृत्तिः।  

**दैवं च +एव अत्र पञ्चमम्;**
अत्र कर्म हेतुक-लापे **दैवं पञ्चमम्**  
परमात्मा अन्तर्यामी कर्म-निष्पत्तौ प्रधान-हेतुर् इति अर्थः।  
उक्तं हि  

> सर्वस्य चाहं हृदि सन्निविष्टो  
मत्तः स्मृतिर्विज्ञानम् अपोहनं च।  
(गीता 15।15) 

इति। वक्ष्यति च -- 

> ईश्वरः सर्वभूतानां  
हृद्देशे ऽर्जुन तिष्ठति।  
भ्रामयन् सर्वभूतानि  
यन्त्रारूढानि मायया॥  
(गीता 18।61) 

इति।  
    
परमात्मायत्तं च जीवात्मनः कर्तृत्वम् -- 

> परात्तु तच्छ्रुतेः (ब्र॰ सू॰ 2।3।41) 

इति उपपादितम्।  

ननु 

> +एवं परमात्मायत्ते जीवात्मनः कर्तृत्वे  
जीवात्मा कर्मणि अनियोज्यो भवति  
+इति विधिनिषेधशास्त्राणि अनर्थकानि स्युः।  

इदम् अपि चोद्यं सूत्रकारेण +एव परिहृतम्।  

> कृतप्रयत्नापेक्षस् तु  
विहित-प्रतिषिद्धावैयर्थ्यादिभ्यः  
(ब्र॰ सू॰ 2।3।42) 

इति। एतद् उक्तं भवति --

परमात्मना दत्तैः,  
तद्-आधारैः च करण-कलेवरादिभिः,  
तद्-आहित-शक्तिभिः,  
स्वयं च जीवात्मा  
तद्-आधारस् तद्-आहित-शक्तिस् सन्  
कर्म-निष्पत्तये स्वेच्छया करणाद्य्-अधिष्ठानाकारं प्रयत्नं च +आरभते,  
तद्-अन्तर्-अवस्थितः परमात्मा
स्वानुमति-दानेन तं प्रवर्तयतीति  
जीवस्य अपि स्वबुद्ध्या एव प्रवृत्ति-हेतुत्वम् अस्ति।  

यथा गुरुतर-शिला--मही-रुहादि-चलनादि-फल-प्रवृत्तिषु बहु-पुरुष-साध्यासु  
बहूनां हेतुत्वं,  
विधि-निषेध-भाक्त्वं चेति।
