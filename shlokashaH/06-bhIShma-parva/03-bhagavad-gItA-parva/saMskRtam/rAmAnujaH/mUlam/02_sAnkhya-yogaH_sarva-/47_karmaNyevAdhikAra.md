+++
title = "47 कर्मण्येवाधिकारस्ते मा"

+++
अतः सत्त्वस्थस्य मुमुक्षोः एतावद् एव उपादेयम् इत्य् आह -

॥2.47॥ नित्ये नैमित्तिके काम्ये च  
केनचित् फल-विशेषेण संबन्धितया  
श्रूयमाणे **कर्मणि**  
नित्य-सत्त्व-स्थस्य मुमुक्षोस् ते  
कर्ममात्रे **अधिकारः।**  
तत्-संबन्धितया अवगतेषु **फलेषु**  
न कदाचिद् अपि अधिकारः -  
स-फलस्य बन्ध-रूपत्वात्,  
फल-रहितस्य केवलस्य मद्-आराधन-रूपस्य मोक्ष-हेतुत्वाच् च।  

**मा** च कर्म-फलयोः **हेतुर् भूः** -  
त्वया अनुष्ठीयमाने अपि कर्मणि  
नित्य-सत्त्व-स्थस्य मुमुक्षोस् तवाकर्तृत्वम् अप्य् अनुसन्धेयम्।  
फलस्य +अपि क्षुन्-निवृत्त्यादेर्  
न त्वं हेतुर् इति अनुसन्धेयम्।  
तद् उभयं गुणेषु वा सर्वेश्वरे मयि वा अनुसन्धेयम्  
इति +उत्तरत्र वक्ष्यते।  
एवम् अनुसन्धाय कर्म कुरु। 

**अकर्मणि** अननुष्ठाने "न योत्स्यामि" इति यत् त्वया अभिहितं  
**न** तत्र **ते सङ्गः अस्तु।**  
उक्तेन प्रकारेण युद्धादिकर्मणि +एव सङ्गः अस्तु +इत्यर्थः।  

