+++
title = "01 श्री भगवानुवाच"

+++

उपासकभेदनिबन्धना विशेषाः प्रतिपादिताः । इदानीम् उपास्यस्य परमपुरुषस्य माहात्म्यम्, ज्ञानिनां विशेषं च विशोध्य भक्तिरूपस्योपासनस्य स्वरूपम् उच्यते ।  

॥9.1॥ श्री भगवानुवाच -- **इदं तु ते गुह्यतमं** भक्तिरूपम् उपासनाख्यं
ज्ञानं विज्ञानसहितम् उपासनगतिविशेषज्ञानसहितम् **अनसूयवे ते
प्रवक्ष्यामि।** मद्विषयं सकलेतरविसजातीयम् अपरिमितप्रकारं माहात्म्यं
श्रुत्वा एवम् एव संभवति इति मन्वानाय ते प्रवक्ष्यामि इत्यर्थः। यद्
ज्ञानम् अनुष्ठानपर्यन्तं **ज्ञात्वा** मत्प्राप्तिविरोधिनः सर्वस्माद्
**अशुभात्** **मोक्ष्यसे।**
