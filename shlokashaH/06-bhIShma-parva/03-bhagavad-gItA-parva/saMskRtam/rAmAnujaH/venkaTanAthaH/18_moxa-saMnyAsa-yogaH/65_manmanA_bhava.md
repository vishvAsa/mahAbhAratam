+++
title = "65 मन्मना भव"

+++
        
        
॥18.65॥ "मन्मना भव" इत्यस्याव्यवहितफलसाधनतया  
गुह्यतमाङ्गि-स्वरूप-परत्वं दर्शयितुं  
तत्-स्वरूपं तावत्-प्रमाणतः शिक्षयति **वेदान्तेष्व्** इति।  

"वेदाहम्" इत्यादिपुरुषसूक्तवाक्योपादानम्  
उपनिषद्-अन्तराणां तद्-अनुवर्तित्व-ज्ञापनार्थम्;  
"नान्यः पन्थाः" इति हि तत्-साध्योपायान्तर-व्यवधान-शङ्का-निरासार्थम्। 

अत्र च 

> अतोऽस्मि लोके वेदे च प्रथितः पुरुषोत्तमः \[15।18\] 

इति वक्तुश् च वासुदेवस्य तत्-प्रतिपाद्यत्वात्  
"मन्मना भव" इति  
विहितस्य महापुरुषोपासनत्व-ज्ञापनार्थं च।

वेदनं ह्य् अत्रोक्तम्; न तु भक्तिर् इत्यत्राऽऽह --
**ध्यानोपासनादिशब्दवाच्यम्** इति।  
आदिशब्देन तत्-तत्-स्मृत्य्-उक्त-भक्ति-सेवादि-शब्द-ग्रहणम्।  

समान-प्रकरण-स्थाभ्यां ध्यानोपासन-शब्दाभ्यां वेदनं हि विशेष्यते-  
अन्यथा गुरु-लघु-विकल्पाद्य्-अनुपपत्त्या  
+++(लघुतर-)+++ध्यानादि-विधि-वैयर्थ्य-प्रसङ्ग इति भावः।

विद्य्-उपास्योर् व्यतिकरेणोपक्रमोपसंहार-दर्शनाच् च  
वेदनम् उपासनम् इत्य् एव व्यक्तम् उपपादितं  
शारीरक-भाष्यादिषु।  
        
> किञ्च द्रष्टव्यः श्रोतव्यो मन्तव्यो निदिध्यासितव्यः \[बृ.उ.2।4।54।5।6\]

इत्युक्त्वा  
तान्य् एव दर्शनादीन्य् अनुवदन्ती श्रुतिः  
विज्ञान-शब्देन निदिध्यासनम् अनुवदति -- 

> आत्मनो वा अरे दर्शनेन श्रवणेन मत्या विज्ञानेन \[बृ.उ.2।4।5\] 

इति।  

> एवं तस्मिन् दृष्टे परावरे \[मुं.उ.2।2।8\]

इति वाक्यैर् दर्शनं न साक्षात् प्रत्यक्ष-रूपं;  
गुरु-लघु-विकल्पाद्य्-अनुपपत्तेर् एव।  

न चाधिकारि-भेदेन तत्सम्भवः;  
व्यवस्थापकाभावात्। 

न च द्वारि-द्वार-भावकल्पना शक्या;  
ध्रुवानुस्मृतेर् दर्शनस्य चाविशेषेणाव्यवहित-साधनत्व-श्रुतेः। अत ऐकार्थ्ये ऽत्यवश्यम्-भाविन्य् अन्यतरस्यौपचरिकत्वम् अन्तरेण तद् असम्भवात्; निष्प्रयोजनस्योपचारस्यायोगात्;  
स्मृतिशब्देन च प्रत्यक्षस्योपचारे ऽतिशयासिद्धेः;  
विपर्यये तु दर्शनसमानाकारत्वलक्षणवैशद्यविधानेन सप्रयोजनत्वाच्च।  
        
स्वप्नधीगम्यम् इत्याद्य् उपबृंहणाभिप्रेत-वैशद्य-विशिष्ट-स्मृतिरेव 

> तस्मिन् दृष्टे निचाय्य तं \[कठो.1।3।15\] 

> द्रष्टव्यः \[बृ.उ.2।4।54।5।6\]

इत्यादिभिर्विधीयतम् इत्य् अभिप्रायेणाऽऽह  
**दर्शन-समानाकारम्** इति। 

**स्मृति-सन्तानम्** इति
-- तेन स्मृतिः सन्तन्यते यत्रेति वा  
स्मृतेः सन्तानो यत्रेति वा व्युत्पत्त्या।   
नपुंसकत्वम् अत्र ज्ञातव्यम्।  

ततश् चित्तैकाग्र्य-शब्दार्थः।  
तेन तन्-मूल-ज्ञान-लक्षणया तैल-धारावद् अविच्छिन्नत्वं सूचितम्।+++(4)+++  

वेदनं वा सामान्य-रूपम् अत्रान्यपदार्थः।  
तत्र वेदनम् इति पाठे तद् एव विशेष्यम्।

**वेदन-ध्यानोपासनादि** इति पाठे तु  
स्मृतिसन्तानस्य विशेष्यत्वात्  
तस्यैव भक्तिरूपत्वायाऽऽह -- **अत्यर्थप्रियम्** इति। 

इह अव्यवहित-मोक्षोपायोपदेश-दशायाम् इत्य् अर्थः।  
वेदान्त-विहितस्यापि +अर्जुनेनाविदितत्वात्  
तं प्रति "मन्मना भव" इति विधिर् एवेत्याह -- **विधीयत** इति।  
        
मद्-भक्तशब्दार्थम् आह -- **अत्यर्थमत्प्रिय** इति।  
अत्यर्थम् अहं प्रीति-विषय-भूतो यस्य सोऽत्रात्यर्थमत्प्रियः।  

> प्रियो हि ज्ञानिनोऽत्यर्थमहम् \[7।17\] 

इति ह्युक्तम्।  
विधेयस्य कर्तव्यस्य वैशिष्ट्याभिप्रायेण  
कर्तरि विशेषणम् इत्याह -- **अत्यर्थमत्प्रियत्वेन निरतिशयप्रियाम्** इति। 

**मद्याजी मां नमस्कुरु** इत्य् उभाभ्याम्  
अङ्गि-कोटि-निर्देशेनान्तरङ्ग-परिकर-योग उपलक्ष्यत  
इति दर्शयितुम् आह -- तत्रापीति।

यजिना ऽत्राविवक्षित-ज्योतिष्टोमादि-प्रतीति-व्युदासाय धातु-शक्तिं स्मारयति -- **यजनं पूजनम्** इति।  
फलितमाह -- **अत्यर्थप्रियेति**।  

भक्त्य्-अनुप्रवेशेन स्वरूपानुरूपत्व-द्योतनाय;  
सारतमत्व-सिद्ध्यै  
सारार्थ-ग्राहक-भगवच्-छास्त्रादि-चोदितां प्रक्रियां स्मारयति  
-- **आराधनं ही**ति।

अन्तःकरण-वृत्ति-विशेष-पर्यवसानायाऽऽह **नमो नमनम्** इति।  
एतेन प्रणिपात-मात्र-परत्व-व्युदासः।  
त्रिविधा हि प्रणतिः शास्त्रेषु शिष्यते।

मद्-भक्त-पदानुषङ्ग-विशेषितं तद्-अभिप्रेतम् आह -- **मयी**ति।  
आत्मा ऽऽत्मीयं सर्वं भगवत एवेत्य्  
अनुसन्धानाद् **अतिमात्र-प्रह्वीभावः**।  
        
**एवं वर्तमान** इति --  
एतेनात्यर्थ-प्रियत्वाद्य्-अनुवाद-मात्रत्वं विवक्षितं;  
न तद्-व्यतिरेकेण स्वात्माधारत्वम्;  
अवधारणेनाव्यवधानं विवक्षितम्।  

**सत्यम्** इति प्रतिज्ञाविशेषणं; न तु प्रतिज्ञातस्योक्तिर् इत्याह -- **एतद्** इति। 

"वास्तोष्पते प्रतिजानीह्यस्मान्" \[ऋक्सं.5।4।21।1\] इत्यादिष्व्  
इवोपसर्गस्य गत्यभाव-विषयम् अविवक्षितार्थत्वं निराकरोति --  
प्रतिज्ञां करोमीति। 

> द्यौः पतेत् पृथिवी शीर्येद्  
+धिमवाञ् छकलीभवेत्।  
शुष्येत् तोयनिधिः, कृष्णे  
न मे मोघं वचो भवेत्॥ 

इत्यादि-भगवद्-वाक्यानुसारेणाभिप्रेतम् आह  
**नोपच्छन्दनमात्रम्** इति। 
"अत्र प्रियवचनेन प्ररोचन-रूपार्थ-वादत्वं  
त्वया न शङ्कनीयम्" इत्यर्थः। एवं वर्तमानस्य स्वप्राप्तौ स्वप्रीति-लक्षण-द्वारम् उपक्षिप्योपच्छन्दन-शङ्का  
ऽपाक्रियते "प्रियोऽसि मे" इत्यनेनेत्य् आह -- **यतस् त्वम्** इति।  

साध्यम् अपि ज्ञानित्वं सिद्धवत् कृत्वा  
"प्रियोऽसि" इति तत्-फलोक्तिर् इत्य् अभिप्रायेण 

> प्रियो हि ज्ञानिनोऽत्यर्थम् \[7।17\] 

इति सामान्येन प्रागुक्त-प्रयोजक-ग्रहणम्। एतेन +++(गतश्लोकोक्त-)+++भूयश्-शब्दस्योक्तार्थपरत्वं दर्शितम्।  

उक्तासम्भव-शङ्का-परिहाराय लोक-दृष्टम् ईश्वराभिप्रायं चानुसृत्योपात्त-वचनार्थम् आह -- **यस्येति**।  

तत्फलितम् आह -- **इति तद्वियोगम्** इति।  
हेतुवाक्यार्थं साध्येन सङ्गमयति -- **अतः सत्यम्** इति।  

प्रतिज्ञातम् इति भावे निष्ठा।  
        
