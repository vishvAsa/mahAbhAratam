+++
title = "वेङ्कटनाथ-सम्मर्शः"
+++

<details><summary>विस्तारः (द्रष्टुं नोद्यम्)</summary>

तात्पर्य-चन्द्रिकायाम् 18.66 इत्यत्रान्ते प्रस्तुतम्।
Source: [TW](https://archive.org/details/PrasthanatrayaVishishtadvaitaBhashya/Gita%20Ramanuja%20Bhashyam/page/n673/mode/2up?view=theater)
</details>


अपि चात्रादितः प्रभृति सम्मृशामः --  

## ०१
प्रथमे तावद् अध्याये ऽर्जुनस्यास्थान-स्नेह-कारुण्यादिभिः  
शास्त्रोल्लङ्घन-प्रसङ्गेप्सुनोपक्षिप्त-पूर्व-पक्ष-बुद्धि-प्रशमनाय
द्वितीयेनाध्यात्म-शास्त्रम् अवतारितम् इत्येतावति सर्वेषाम् अविवादः।

## ०२
द्वितीयाध्यायोक्तस्य योगादेर् अपि  
भगवान् एवाराध्य इत्य्-अत्रापि न विप्रतिपत्तिः।  
व्रीह्यादि-विषयैः प्रोक्षणावघातादि-शास्त्रार्थैर् अपि हि स एवाराध्यते।  
स तु तत्र न साक्षाद् विषय इति  
प्रकरणादि-बलात्;  
साक्षाद् भगवद्-योगिनश् च योगिनाम् अपि सर्वेषां  
"मद्-गतेनान्तरात्मना" \[6।47\] इत्यादि प्रस्तुत्य  
प्रतिपादयिष्यमाणत्वाच् च समर्थितम्।

## ०३-०४
तृतीये योगाख्योपायांश-भूतयोः क्रिया-योग--बुद्धि-योगयोः विमर्श
इत्य् एतद् अपि  

> ज्ञान-योगेन साङ्ख्यानां  
कर्म-योगेन योगिनाम् \[3।3\]

इत्य् अधिकारि-भेद-वर्णनेन निरस्तम्।  
न च "दूरेण ह्यवरं कर्म" \[2।49\] इति प्रतिपादनात्  
तुल्य-कक्ष्यत्वानुपपत्तिर् इति वाच्यं;  
तस्य तत्-प्रकरण-निन्द्य-काम्य-कर्म-विषयत्व-स्थापनात्।  

> यस् त्व् आत्म-रतिर् एव स्यात्
\[3।17\] 

इत्य्-आदि-श्लोक-द्वये  
दृष्टानुश्रविक-विषय-वितृष्णस्य परमात्मैक-रतेः
पुरुषस्य कृत्यानुष्ठाने प्रयोजनाभावो  
ऽकृत्य-करणे प्रत्यवायाभावश् च
प्रतिपाद्यत इति यद् उच्यते;  
तद् अप्य् अयुक्तं;  
"नाविरतो दुश्चरितात्" \[कठो.2।23\]
इत्यादि-विरोधोपपादनात्;  
तत एव "हत्वाऽपि स इमाल्ँ लोकान्" \[18।17\] इत्यादेर् अपि  
वक्ष्यमाणस्यात्रोदाहृतस्यान्यविषयत्व-स्थापनात्।  
अथ चेत् समाधि-दशायां कर्तव्यान्तराभावो  
ऽस्मिन् श्लोकद्वये विवक्षित इत्य् अभिप्रायः;  
तदा तु मुक्त-दशायाम् इव विरोधाभावाद् अभ्यनुजानीमः।+++(5)+++ 

उक्तं च समाधि-दशाविषयत्वं षष्ठे तैर् एव।  
तथा हि -- 

> यं सन्न्यास इति प्राहुर्  
योगं तं विद्धि पाण्डव \[6।2\]

इति श्लोके 

> समाधि-वेलायाम् एव  
कर्म-सन्न्यासः कार्यः; नान्यथेति यावत् 

इत्य् उक्तम्। 

> आरुरुक्षोर् मुनेर् योगम् \[6।3\] 

इत्यत्र चैवं व्यञ्जितं --  

> यस्य वशिनो योगेन  
सकल-कर्म-कालो व्याप्तः;  
तस्य कर्म-परित्यागो युक्तः;  
नान्यस्य 

इति।  
एतद् एव तृतीय-चतुर्थ-पञ्चमेष्व् अपि  
भगवता प्रतिपादितम् इत्यनुसन्धातव्यम्।

तृतीये तावत् "यस् त्व् आत्मरतिर् एव स्यात्" इत्यत्र;  
चतुर्थे ऽपि "योग-सन्न्यस्त-कर्माणम्" \[4।41\] इत्यत्र;  
पञ्चमे च "सर्व-कर्माणि मनसा सन्न्यस्यास्ते" \[5।13\] इत्यत्र;  
तेनात्म-रतीनां वशिनां योगारूढानाम् एव कर्म-सन्न्यासो युक्तः।  

तेषाम् अपि  

>> लोक-विख्यातानां सर्व-लोकादर्श-भूतानां विदुषाम्  
आत्मानुग्रहाभावेऽपि लोकानुग्रहार्थं  
कर्म-योग एव युक्त  
> 
> इति भगवद्-अभिप्रायो ग्राह्य 

इति निगमितम्। 

यत् पुनर् निषिद्धानुष्ठाने प्रत्यवायाभावात्  
तद्-अकरणे प्रयोजनं नास्तीति;  
एतत् तु तस्याम् अवस्थायाम् अ-प्रसक्तोपन्यासः।

यत् तु 

> कर्मणैव हि संसिद्धिम्  
आस्थिता जनकादयः \[3।20\] 

इत्य् अत्र राज्ञाम् उपन्यासस्  
तद्-वृत्तान्तानाम् एव लोके प्रसिद्धत्वाद् इति;  
अत्रायम् एव भाव उचितः। 

यत् त्व् अनन्तरं पक्षान्तरम् उक्तम् 

>> एवं परम्-परा-प्राप्तम्  
इमं राजर्षयो विदुः \[4।2\]  
>
> इति लिङ्गाद्  
> राज्ञाम् एवायं योगिनां कर्मापरित्यागोपदेशः;  
> नान्येषाम् 

इति; तन् मन्दम् -  
अन्येषाम् अपि कर्म-स्वरूपापरित्यागस्य  
सर्वत्र सुस्पष्टत्वात्।  
अत एव हि चतुर्थे स्वयम् एवोक्तम्।  

> इह "केचिद् राजर्षयो विदुः"
इत्य् अभिधानात्,  
पूर्वस्मिन्न् अध्याये निदर्शनार्थं जनकोपन्यासात्;
नवमेऽध्याये "राज-विद्या राज-गुह्यम्" \[9।2\] इति वक्ष्यमाणत्वाच् च  
राज्ञाम् एवास्मिन् भगवद्-उपदिष्टे योगेऽधिकारः;  
नान्येषाम् 

इति मन्यन्ते।  
तद् अयुक्तं;  
नवमेऽध्याये  

> स्त्रियो वैश्यास् तथा शूद्रास्  
तेऽपि यान्ति परां गतिम् \[9।32\] 

इति सर्वाधिकारस्य वक्ष्यमाणत्वात्। 

तस्मात् प्रदर्शनार्थं राज्ञां प्रवृत्ति-विशेषाद्य्-उपन्यासः;  
नान्यथेत्य् अभ्युपगन्तव्यम् इति।

## ०५
यत् तु पञ्चमे  

> सन्न्यासः कर्मयोगश् च  
निश्श्रेयस-कराव् उभौ \[5।2\]

इत्य्-उक्त-सन्न्यास-कर्मयोगाभ्याम्  

> अनन्तरं साङ्ख्य-योगौ पृथग् बालाः \[5।4\]

इत्य्-आद्य्-उक्त-साङ्ख्य-योगयोर् अर्थान्तरत्वोपपादनं;  

तद् अपि मन्दं;  

> ज्ञानयोगेन साङ्ख्यानां  
कर्मयोगेन योगिनाम् \[3।3\] 

इति प्राग्-उक्त-प्रत्यभिज्ञानात्।  
न च प्रसिद्धि-विरोधः; अस्मिन् शास्त्रे तयोर् एवम् एव प्रसिद्धेः।  
न च निश्श्रेयस-कराव् उभौ इत्युक्तेन पुनर्-उक्तिः;  
सङ्ग्रह-विस्तर-रूपत्वादिना तत्-परिहारात्;  
सर्वत्र चैवं सर्वैर् अभ्युपगमात्। 

यद् अपि "पण्डिताः समदर्शिनः" \[5।18\] इत्य्-अत्र  
सर्वत्राहिंस्यता-बुद्धिर् अनुग्राह्यता-बुद्धिः  
सर्वेषां भूतानाम् ईश्वरानुग्राह्यता-बुद्धिर्  
ईश्वर-विभूतित्व-बुद्धिश् च  
समदर्शनम् अभिप्रेतम् इति;  
तावति न विवादः। 

यत् तु तत्रानन्तरम् उक्तं  

> न पुनर् हिंसानुग्रहेषु फलसाम्य-बुद्धिः ब्राह्मण्यादि-विशेष-तिरस्कारो वा।  
कुत एतत्? शास्त्रान्तरानुसारात् प्रमाणान्तरानुसाराच् च 

इति;
अयम् अप्य् आत्म-व्यतिरिक्त-मिथ्यात्वादि-वादिनां मतस्योपालम्भः;  
न पुनः स्वतः परस्पर-समानानाम् आत्मनाम्  
औपाधिक-सत्य-वैषम्य-वादि-मतस्य;  
विषम-देहानाम् अपि स्वरूप-साम्य-दर्शने  
शास्त्रान्तर-प्रमाणान्तर-विरोधाभावात्;  
प्रत्युत तत्-संवादाच् चेति।

## ०६
षष्ठोक्त-योगस्य विषय-विशेषादिकं  
तत्रैव सुस्पष्टम् उपपादितम्।  
दुरपह्नवं च तैर् अपि योगिनां वैविध्यम्।  
अत एव हि "योगिनाम् अपि सर्वेषाम्" \[6।47\] इति श्लोके व्याचख्युः  

> योगिनश् चित्तालम्बन-वैचित्र्याद् बहुविधाः।  
तेषु मय्य् अर्पितचित्तो
माम् एव श्रद्धया भजते;  
स मे युक्ततमो मत इति ह्याह 

इति,

> योऽस्माभिर् इह सङ्क्षेप-विस्तराभ्याम् उपन्यस्तो योगः;  
स सर्वेभ्यो योगेभ्यः श्रेष्ठतमो मत

इति च। "शब्दब्रह्मातिवर्तते" \[6।44\] इत्येतदपि
त्रिवर्गातिलङ्घन-विषयम् एवाभ्युपगन्तव्यम्।  
अत्र वेद-द्वारा तत्-फल-विवक्षायां
लक्षित-लक्षणासङ्कोचादिर् महान् क्लेशः।  
भाष्योक्तप्रक्रिया तु श्रृङ्ग-ग्राहिकया विवक्षितं वक्तीति विशेषः। 

> तपस्विभ्योऽधिको योगी \[6।46\]

इति श्लोके यदुक्तम् --  

> अत्र तपश्-शब्देन वानप्रस्थ-धर्माणां परिग्रहः  
ज्ञान-शब्देन ब्रह्मचारि-धर्माणां;  
कर्म-शब्देन गृहस्थ-धर्माणाम् 

इति;  
अयं विभागो निर्मूलः  
सर्वेष्वाश्रमेषु स्वाश्रमाविरोधिनां तपो-ज्ञान-कर्मणां सम्भवाद्  
यथाश्रुत-विरोधाभावाद्  
वानप्रस्थादिलक्षणायाः प्रयोजनाभावाच् च।

## ०७
सप्तमोक्त-चेतनाचेतन-रूप-प्रकृति-द्वयस्यापि  
ब्रह्म-स्वरूपाद् अत्यन्त-भेदो ऽस्माभिस् तत्र तत्र समर्थितः।  
अपर-प्रकृतेर् अष्टधा विभागश् च  
यथाश्रुत एवोपपन्न  
इति स्थापितम्। 

> यच् च रसोऽहम् अप्सु \[7।8\]  

इत्यादि सामानाधिकरण्य-निर्वाहायोक्तं  

>> समस्त-कल्याण-गुण-समष्टि-विग्रहो ऽहम्;  
>> अतो मद्-अंशाः सर्वे सर्वत्र कल्याण-गुणा  
> 
> इत्यभिप्रायेणाऽऽह 

इति।  तत्र तावद् 
रसादि-कल्याण-गुण-समष्टिर् न भगवत्-स्वरूपं;  
न चाप्राकृतस्य विग्रहस्य  
प्राकृत-रसादिमयत्वम्।  
अतः परिशेषाद् रसादीनाम् एव विग्रहत्वम् उक्तं स्यात्।  
तत्र समष्टि-व्यष्टि-भावेनांशत्वोक्तिर् निष्फला।  
तस्मात् तद्-उत्पत्ति-तादधीन्यादिभिर् एव  
सामानाधिकरण्य-गमनिका समीचीना।  
भेदाभेद-नयेन कल्याण-गुण-तादात्म्य-विवक्षायाम्  
अकल्याणैर् अपि  
सर्वात्मनस् तस्य तादात्म्यात्  
समस्त-हेयास्पदत्वादि-दोषप्रसङ्गः।+++(4)+++  
एवम् उत्तरेष्व् अपि सामानाधिकरण्येषु भाव्यम्।

## ०८
अष्टमे च "किं तद् ब्रह्म" \[8।1\]  
इत्यादि-प्रश्नानाम् एकाधिकारि-वेद्यविषयत्वं  
तत्रैवास्माभिर् निराकृतम्।  
ब्रह्मायुर्-दिवस-कल्पना  
पौरुषाहोरात्र-कल्पना-मूल-महा-कल्प-प्रक्रियोपन्यासश् च  
स्मृत्य्-अन्तरानुसारेणास्माभिर् अप्य् अभ्युपगमाद्,  
+धिरण्यगर्भ-दिवसावसाने महाप्रलय-वादिनाम् अयम् उपालम्भः।  

> यद्-गत्वा (यं प्राप्य) न निवर्तन्ते  
तद्धाम परमं मम \[15।6\] 

इत्य्-अस्य परम-व्योम-विषयतायां  
सिद्धान्त-विरोधाभावे ऽप्य् अत्र परिशुद्धात्म-विषयत्वे युक्तयस्  
तत्रैवावस्थापिताः।  

यत् पुनः 

> "अग्निर्ज्योतिः" \[8।24\], "धूमो रात्रिः" \[8।25\]  
इत्य्-अत्राग्नि-धूम-शब्दाभ्याम्  
अहो-रात्रैकदेश-भूतः काल-विशेषो लक्ष्यत 

इति, तद् असत्;  
तत् तच्-छब्दैर् अत्र  
देवयान-पितृयानाख्य-गति-द्वय-प्रत्यभिज्ञानात्;  
"नैते सृती" \[8।27\] इति निगमनात्;  
"यत्र काले" \[8।23\] इत्य् उपक्रम-स्थ-काल-शब्दस्य  
कालाभिमानि-देवतातिवाहिक-भूयस्त्व-विवक्षया स्थापितत्वाच् च।

अतः उदग्-अयन-पूर्व-पक्षाहः-पूर्वाह्ण-सन्निपाते  
ब्रह्म-विद्भिर् योगिभिर् अपुनरावृत्तये प्रयातव्यम्  
इति नियमनम् अशक्यम्। +++(5)+++ 

> दक्षिणायनापर-पक्षापराह्ण-रात्रिषु प्रयातानां योगिनां  
चान्द्रमस-ज्योतिः प्राप्य  
पुनर्-आवृत्ति-प्रतिपादनम्  
उत्तरेण श्लोकेन कृतम् 

इत्यप्य् असत् -  

> निशि नेति चेन् न सम्बन्धस्य यावद् देह-भावित्वाद् दर्शयति च
\[ब्र.सू.4।2।19\]

> अतश्चायनेऽपि दक्षिणे \[ब्र.सू.4।2।20\] 

इत्य्-अधिकरणाभ्यां  
दक्षिणायन-रात्रि-मृतस्यापि योगिनस्  
तैत्तिरीयोक्त-प्रक्रियया चन्द्र-सायुज्य-पूर्वकं  
पर-ब्रह्म-प्राप्त्य्-अपुनरावृत्त्योः समर्थितत्वेनास्य श्लोकस्य साक्षात्  
योगि-व्यतिरिक्त-धूमादि-मार्गोचिताधिकारि-विषयत्व-व्यवस्थापनात्। 

यच् च 

> कथं पुनर् अग्नि-ज्योतिर्-धूम-शब्दयोर्  
यथोक्त-काल-विशेष-परत्वम् अवगम्यते  

इति परिचोदनापूर्वकम् उक्तं;  
श्रुतिषु च स्मृतिषु च  
समस्तासूदगयन-पूर्वपक्षाहः-पूर्वाह्णानां  
सामान्यतो दैव-कर्माङ्गत्वोपदेशात्  
प्रयाण-कालानुस्मरणस्यापि दैवत्वाविशेषात्  
शास्त्रान्तरेष्व् अनयोर् दैव-कर्मत्वेन  
दक्षिणायनादिषु वर्जन-प्रसङ्गात् इति।

## ०९
यत् पुनः  

> असमाहित-चित्तानाम् अपि  
सुकरं सुखावगमं क्षिप्रं फलं प्रति
भगवत्-प्रपत्ति-प्रकारं वक्तुं  
"भगवान् उवाच" 

इति नवमारम्भे व्याख्यातम्;  
तद् अपि पूर्वोक्त-ज्ञानि-साध्यानन्य-भजनस्यैव  
प्रपञ्चन-परत्व-प्रतीतेर् अपाकृतम्।

यच् च  
"ज्ञान-यज्ञेन चाप्य् अन्ये" \[9।15\] इति श्लोके प्रकल्पितं  
साङ्ख्य-योगाभ्यां समुच्चिताभ्याम् उपासनम् एकत्वेन उपासनं;  
विकल्पिताभ्याम् उपासनं पृथक्त्वेनोपासनं;  
बुद्धि-योगो वाऽत्र ज्ञान-शब्देन विवक्षितः  
तत्राप्य् अयम् अर्थः -  
केचित् कर्म-योग--बुद्धि-योगाभ्यां समुच्चिताभ्याम् उपासते  
केचित् केवलेन कर्म-योगेन  
अपरे केवलेन बुद्धियोगेनेत्य्  
एवं बहुधोपासते इति।

अत्र साङ्ख्य-योगादि-प्रसञ्जकं  
न किञ्चिद् दृश्यते। 

"अहं क्रतुः" \[9।16\] इत्य्-आद्य्-अनन्तर-विवरण-ग्रन्थानुसारेण  
एकत्व-पृथक्त्वयोर् उपास्य-विषयत्वं सुस्पष्टम्।  

"अनन्याश् चिन्तयन्तो माम्" \[9।22\] इत्यादौ तु  
न चावश्यम्-भाविने योग-क्षेमायापि  
मद्-भक्तैर् एकान्तिभिर्  
देवतान्तराणि धर्मान्तराणि वापेक्षणीयानीत्य्-आदिकं  
सर्वम् अङ्गीकृतम् अस्माभिः।

## १०-११
दशमे च विस्तरेणात्मनो "योगं विभूतिं च" \[18\] इत्यत्र योगशब्दस्य  
भगवत्-कर्म-योग-विषयतया व्याख्यानम् अयुक्तम्;  
"पश्य मे योगम् ऐश्वरम्" \[11।8\]  
"एतां विभूतिं योगं च" \[10।7\]  
इत्य्-आदि-प्रत्यभिज्ञा-विरोधात्;  
अनन्तरम् अस्मिन्न् अध्याये तद्-विस्तरादर्शनाच् च।

"मत्-कर्म-कृत्" \[55\] इत्य्-आद्य्-एकादशाध्यायान्तिम-श्लोकस्  
तद्-उत्तरम् इत्य् अपि दूर-व्यवधानात्  
तत्रापि विस्तराद् अर्शनाच् च निरस्तम्। 

विभूति-विशेषाणां  
कृत्स्नस्य च जगतः  
स्वरूपैक-देशत्वेनांशतया  
सामानाधिकरण्य-वर्णनम् अपि  
प्राग्-उक्त-सदोषत्वादि-प्रसङ्ग-प्रक्रियया परास्तम्। 

## १२
एवं श्री-विश्व-रूप-विग्रहस्यावयवत्वेन  
विश्वस्य वर्णनम् अपि प्राकृताप्राकृत-विभागाद् अवधूतम्।  
द्वादशोक्तस्याक्षरोपासनस्य  
भगवद्-उपासनाद् भेदः  
स्व-वाक्य-स्वारस्य-पुरुषोत्तमत्वादि-प्रकरणान्तरैकरस्यादिभिः साधितः।  

यत् पुनः --  

> भेद-व्यपदेशास् तु  
कथञ्चिद् अवस्था-भेदम् आश्रित्य नेतव्याः।   
अवस्थाभेदश् चात्र  
निर्विशेष-निखिल-वस्तु-मात्र-रूपता,  
आविर्भूत-समस्त-कल्याण-गुण-समष्टि-रूपता च विवक्षिता 

इति तद् एतद् अनेक-विषय-व्याघात-विसंस्थूलम् आकुमारम् अपहास्यम्।  
अन्यत्र च दूषण-प्रपञ्चनाद् इहोपरम्यते।

## १३
त्रयोदशे क्षेत्रज्ञविषये वक्तव्यं सर्वं पूर्वम् एवोक्तम्।  
"यतश्च तत्" \[13।4\] इति पाठोऽप्रसिद्धः।  
तथा पाठेऽपि ज्ञान-परामर्शो ऽस्वरसः।  

>> क्षेत्रस्य नित्यत्वेनाहेतुकत्वाद्  
>> +धेतुर् न निर्दिष्ट  
> 
> इत्य् उक्तम् 

इति चेत्; सत्यम् उक्तं;
दुरुक्तं तु तत्;  
"महाभूतान्य् अहङ्कारः" \[13।6\] इत्यादिना  
वक्ष्यमाणस्य क्षेत्रस्याव्यक्त-व्यतिरिक्तस्य  
समस्तस्यानित्यत्व-सम्प्रतिपत्तेः;  
तस्माद्  

> अव्यक्तम् उत्पन्नं  
त्रिगुणं द्विजसत्तम।  
अव्यक्तं पुरुषे ब्रह्मन्  
निष्कले सम्प्रलीयते \[वि.पु.\]

इत्य्-आदिभिर् नित्यस्याप्य् अव्यक्तस्थ-पर-ब्रह्मण्य्  
एकी-भाव--पृथग्-भाव-वचनाच् च।

यच् च "ब्रह्म-सूत्र-पदैश् चैव" \[13।5\] इत्यत्रोक्तं --

> क्षेत्रादि-तत्त्व-व्यवस्थापन-पराणि पञ्च-शिखादि-प्रणीतानि सूत्र-पदानि 

इति;
तदप्य् अनादेशिकं +++(→स्वकल्पितम्)+++;  
पञ्च-शिखादि-ग्रन्थे ब्रह्म-सूत्र-प्रसिद्ध्य्-अभावात्।

यत् तु   

>> मद्-भक्त एतद् विज्ञाय  
>> मद्भावायोपपद्यते \[13।19\] 
>
> इति निगमनाद्,  
> भगवान् एव 
>
> > ज्ञेयं यत्तत् प्रवक्ष्यामि \[13।13\] 
>
> इत्यत्र ज्ञेयत्वेनोक्त 

इति, तन् न;  

> इति क्षेत्रं तथा ज्ञानं  
> ज्ञेयं चोक्तं समासतः
\[13।19\] 

इति निगमितानां त्रयाणाम् एतच्-छब्देनानुवादात्;  
तत्र क्षेत्र-ज्ञ--ज्ञान-वत् कर्म-वश्य--क्षेत्र-ज्ञ--ज्ञानस्यापि मोक्षोपयोगित्वोपपत्तेः;  
क्षेत्रादि-ज्ञान-रूपस्यापि शास्त्रार्थस्य  
सर्व-प्रशासितुर् भगवतः  
समाराधन-रूपत्वेन "मद्भक्त एतद्विज्ञाय" \[13।19\] इत्यनेन विरोधाभावाच् च।

## १४
यद् अपि चतुर्दशे  

> मम योनिर् महद् ब्रह्म  
> तस्मिन् गर्भं दधाम्यहम् \[14।3\]

इत्यत्र परावर-प्रकृत्योर् जीवाव्यक्त-संज्ञयोर्  
अंशो मिलितो गर्भ इत्य् उक्तं;  
तत्र ब्रह्म-शब्देनाव्यक्तस्य निर्दिष्टत्वात्  
तत्र तद्-अंशाधान-वचनस्य प्रयोजनाभावात्;  
"क्षेत्रक्षेत्रज्ञसंयोगात्" \[13।27\] इत्युक्तस्य चात्र प्रत्य्-अभिज्ञानात्;  
गर्भ-शब्देन चेतन-विवक्षैव युक्ता।  

> सर्व-द्वारेषु देहेऽस्मिन्  
प्रकाश उपजायते।  
ज्ञानं यदा तदा विद्याद्  
विवृद्धं सत्त्वम् इत्य् उत  
\[14।11\] 

इति श्लोके प्रकाश-ज्ञान-शब्दयोः
बाह्यान्तरेन्द्रिय-वृत्ति-विषयतया व्यवस्थापनम् अशक्यं;  
विपरिवर्तेऽपि विरोध-भावाद्  
वक्ष्यमाण-राजस-तामस-ज्ञान-व्यवच्छेदार्थं प्रकाश-शब्द-प्रयोगोपपत्तेश् च।  

रजः-कार्य-श्लोके लोभ-प्रवृत्तिर् लोभोद्भव इति  
समस्ततया व्याख्यानम् अयुक्तं;  
तथा ऽनध्ययनात्;  
"अप्रकाशो ऽप्रवृत्तिश्च" \[14।13\] इति तमःकार्य-श्लोके  
सत्त्व-कार्य-प्रकाश-निषेधवद्  
रजः-कार्य-प्रवृत्ति-निषेधस्यापि
पृथगुपन्यासात्तत्प्रतियोगितया प्रवृत्तेरिह पृथङ्निर्देशोपपत्तेः; 
"आरम्भः कर्मणाम्" \[14।12\] इत्यस्य तु गोबलीवर्द-न्यायेन निर्वाहात्।

## १५
पञ्चदशे ऽपि  
"… प्रपद्येयतः+++(=प्रपद्य +इयतः)+++ प्रवृत्तिः …" \[15।4\] इति पाठोऽप्रसिद्धः।  

यद् अपि 

> ममैवांशो जीवलोके  
जीवभूतः सनातनः  
\[15।7\] 

इत्य्-अत्र संसारि-व्यतिरिक्तः,  
सर्वेश्वरस्यैव कश्चिद्-अंशो  
जीव-शब्दार्थतया प्रथमं व्याख्यायि।  
तत्र यद्य् अपि अर्थविरोधो नास्ति;  
तथापि विभूति-प्रकरण-मध्य-पाठाद्  
अन्तर्यामिणस् तु "सर्वस्य चाहं हृदि सन्निविष्टः" \[15।15\] इत्यनन्तरमेव वक्ष्यमाणत्वात्;  
परमात्मांश-विशेषे च जीव-शब्दस्य प्रसिद्धि-प्रकर्षाभावात्  
मानवादि-शास्त्रान्तर-प्रसिद्धेर् अपि  
"जीवभूतां महाबाहो" \[7।5\] इति  
स्व-शास्त्र-प्रसिद्धेर् बलवत्त्वेन  
स्वीकर्तुम् उचितत्वात्  
"विषयान् उपसेवते" \[15।9\] इत्यत्र च  
प्रतिकूलोदासीनभोगेभ्यः सङ्कोचस्य क्लिष्टत्वाद्  
उत्क्रमणाद्युक्तेः;  
हृदयव्याप्तेर् अन्तर्यामिणः स्वारस्याद्  
इन्द्रियाधिष्ठानेश्वरशब्दादेश् च तत्-तन्-नियन्तरि संसारिण्य् अप्य् उपपत्तेः; 
"आत्मन्य् अवस्थितम्" \[15।11\] इत्यत्र  
चात्मशब्दस्य नानार्थस्य प्रकरणोचितार्थ-परिग्रहोपपत्तेः;  
भवद्-उक्ता द्वितीयैव योजना
भाष्यकृद्-अभिमता समीचीनेति मन्यामहे। 

"वेदैश्च सर्वैरहमेव वेद्यः" \[15।15\]
इत्यादौ वेद-वेदान्त-शब्दयोर् वक्तव्यं प्राग् एवोक्तम्।  
"कूटस्थोऽक्षरः" \[15।16\] इत्यस्य  
जीव-भूत-पर-प्रकृति-व्यतिरिक्ते मुक्ते वृत्तिश् च साधुतरा।

## १६
यत्तु षोडशे प्रोक्तं --  

> प्रकारान्तरेणार्जुनस्य शोकम् अपनेतुं  
देव-प्रकृतीनां रूपं,  
तेषां परम-कल्याण-प्रत्यासक्तेर्  
अर्जुनस्य दैव-प्रकृतित्वम्,  
आसुर-प्रकृतीनां रूपं;  
तन्-निमित्तता च सकलस्यानर्थ-जातस्योक्तम् -- 

इति, तद् अयुक्तं;
शास्त्रारम्भे ऽर्जुनस्य स्वप्रकृत्य्-अनिर्धारण-मूल-शोक-प्रसङ्गाभावात्;  
अत्र तत्-प्रसङ्गे तद्-अपनोदनस्यापि प्रासङ्गिकस्य युक्तत्वात्  
अतः 

> तस्माच् छास्त्रं प्रमाणं ते  
कार्याकार्यव्यवस्थितौ \[16।24\] 

इति निगमनानुसारेण
भगवद्-यामुनेयोक्त-प्रक्रियया शास्त्र-वश्यतैवाध्याय-प्रधानार्थः।

## १७
सप्तदशे श्रद्धा-त्रैविध्यं  
शास्त्रीयेतर-विषयम् इत्य् अयुक्तम्  
अनन्तरम् "अशास्त्रविहितम्" \[17।5\] इति पृथग् अभिधानात्।  

न च तत्र श्रद्धा-त्रैविध्यम् अपि समुच्चेतुं शक्यं;  
तदनुक्तेस् तत्-क्लृप्त्य्-अनुपपत्तेश् च।  

>> "तत् सद्" इति निर्देशः \[17।23\]  
>
> इत्यत्र मुमुक्षूणां  
यज्ञादिषु किञ्चिद् अङ्गं  
तेषां वीर्यातिशयार्थम् उपदिश्यत  

इत्य् अयुक्तम्;  
अमुमुक्षूणाम् अपि तद्-अविरोधाद् विशेषकाभावाच् च।  
अतो "लक्षणं शास्त्रसिद्धस्य त्रिधा" \[गी.सं.21\]
इत्ययम् एवार्थ उचितः। 

## १८
अष्टादशे त्याग-स्वरूपादि-विवेके नातीव विरोधः;
चरम-श्लोके वक्तव्यं तु सर्वं सक्तम् अस्माभिः।  

एवम् अन्येष्व् अपि भूतेषु भविष्यत्सु च श्रीमद्-गीता-भाष्येषु  
भगवद्-यामुनाचार्य-भाष्यकार-मतानुसारेण  
दिङ्मोहः प्रशमयितव्यः।  

## संहारः
क्षुद्र-स्खलितेष्व् अदूर-विप्रकृष्ट-योजनाभेदेषु
चोदासितव्यम् इत्य् अलमति-प्रसङ्गेन।

पिशाच-रन्तिदेव-गुप्त-शङ्कर-यादवप्रकाश-भास्कर-नारायणार्य-यज्ञस्वामि-प्रभृतिभिः  
स्वं स्वं मतम् आस्थितैः परश्-शतैर् भाष्यकृद्भिः  
अस्मत्सिद्धान्त-तीर्थकरैश् च  
भगवद्-यामुनाचार्य-भाष्यकारादिभिर्  
अविगीत-परिगृहीतोऽयम् अत्र सारार्थः --  

> भगवान् एव परं तत्त्वम्;  
> अनन्य-शरणैर् यथाधिकारं तद्-एकाश्रयणं परम-धर्मः 

इति।  
  
