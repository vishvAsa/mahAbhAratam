<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०५ गाङ्गेय-कथा on महाभारते विश्वासटिप्पन्यः</title>
    <link>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/</link>
    <description>Recent content in &#43;०५ गाङ्गेय-कथा on महाभारते विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/index.xml" rel="self" type="application/rss+xml" />
    <item>
      <title>१०२ गङ्गा-शापः</title>
      <link>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/102_gangA-shApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/102_gangA-shApaH/</guid>
      <description>&lt;p&gt;अध्यायः 102&lt;/p&gt;&#xA;&lt;p&gt;महाभिषगुपाख्यानम् ॥ 1 ॥ महाभिषग्गङ्गयोः शापः ॥ 2 ॥ अष्टवसूनां गङ्गायाश्च संवादः ॥ 3 ॥&#xA;वैशम्पायन उवाच ।&#x9;001&lt;br&gt;&#xA;इक्ष्वाकुवंशप्रभो राजासीत्पृथिवीपतिः ।&#x9;001a&lt;br&gt;&#xA;महाभिषगिति ख्यातः सत्यवाक्सत्यविक्रमः ॥&#x9;001c&lt;br&gt;&#xA;सोऽश्वमेधसहस्रेण राजसूयशतेन च ।&#x9;002a&lt;br&gt;&#xA;तोषयामास देवेशं स्वर्गं लेभे ततः प्रभुः ॥&#x9;002c&lt;br&gt;&#xA;ततः कदाचिद्ब्रह्माणमुपासाञ्चक्रिरे सुराः ।&#x9;003a&lt;br&gt;&#xA;तत्र राजर्षयो ह्यासन्स च राजा महाभिषक् ॥&#x9;003c&lt;br&gt;&#xA;अथ गङ्गा सरिच्छ्रेष्ठा समुपायात्पितामहम् ।&#x9;004a&lt;br&gt;&#xA;तस्या वासः समुद्धूतं मारुतेन शशिप्रभम् ॥&#x9;004c&lt;br&gt;&#xA;ततोऽभवन्सुरगणाः सहसाऽवाङ्मुखास्तदा ।&#x9;005a&lt;br&gt;&#xA;महाभिषक्तु राजर्षिरशङ्को दृष्टवान्नदीम् ॥&#x9;005c&lt;br&gt;&#xA;सोपध्यातो भगवता ब्रह्मणा तु महाभिषक् ।&#x9;006a&lt;br&gt;&#xA;उक्तश्च जातो मर्त्येषु पुनर्लोकानवाप्स्यसि ॥&#x9;006c&lt;br&gt;&#xA;यया हृतमनाश्चासि गङ्गया त्वं हि दुर्मते ।&#x9;007a&lt;br&gt;&#xA;सा ते वै मानुषे लोके विप्रियाण्याचरिष्यति ॥&#x9;007c&lt;br&gt;&#xA;यदा ते भविता मन्युस्तदा शापाद्विमोक्ष्यते ।&#x9;008a&lt;br&gt;&#xA;वैशम्पायन उवाच ।&#x9;008&lt;br&gt;&#xA;स चिन्तयित्वा नृपतिर्नृपानन्यांस्तपोधनान् ॥&#x9;008c&lt;br&gt;&#xA;प्रतीपं रोचयामास पितरं भूरितेजसम् ।&#x9;009a&lt;br&gt;&#xA;सा महाभिषजं दृष्ट्वा नदी दैर्याच्च्युतं नृपम् ॥&#x9;009c&lt;br&gt;&#xA;तमेव मनसा ध्यायन्त्युपावृत्ता सरिद्वरा ।&#x9;010a&lt;br&gt;&#xA;सा तु विध्वस्तवपुषः कश्मलाभिहतान्नृप ॥&#x9;010c&lt;br&gt;&#xA;ददर्श पथि गच्छन्ती वसून्देवान्दिवौकसः ।&#x9;011a&lt;br&gt;&#xA;तथारूपांश्च तान्दृष्ट्वा प्रपच्छ सरितां वरा ॥&#x9;011c&lt;br&gt;&#xA;किमिदं नष्टरूपाः स्थ कच्चित्क्षेमं दिवौकसाम् ।&#x9;012a&lt;br&gt;&#xA;तामूचुर्वसवो देवाः शप्ताः स्मो वै महानदि ॥&#x9;012c&lt;br&gt;&#xA;अल्पेऽपराधे संरम्भाद्वसिष्ठेन महात्मना ।&#x9;013a&lt;br&gt;&#xA;विमूढा हि वयं सर्वे प्रच्छन्नमृषिसत्तमम् ॥&#x9;013c&lt;br&gt;&#xA;सन्ध्यां वसिष्ठमासीनं तमत्यभिसृताः पुरा ।&#x9;014a&lt;br&gt;&#xA;तेन कोपाद्वयं शप्ता योनौ सम्भवतेति ह ॥&#x9;014c&lt;br&gt;&#xA;न तच्छक्यं निवर्तयितुं यदुक्तं ब्रह्मवादिना ।&#x9;015a&lt;br&gt;&#xA;त्वमस्मान्मानुषी भूत्वा सूष्व पुत्रान्वसून्भुवि ॥&#x9;015c&lt;br&gt;&#xA;न मानुषीणां जठरं प्रविशेम वयं शुभे ।&#x9;016a&lt;br&gt;&#xA;इत्युक्ता तैश्च वसुभिस्तथेत्युक्त्वाऽब्रवीदिदम् ॥&#x9;016c&lt;br&gt;&#xA;गङ्गोवाच ।&#x9;017&lt;br&gt;&#xA;मर्त्येषु पुरुषश्रेष्ठः को वः कर्ता भविष्यति ।&#x9;017a&lt;br&gt;&#xA;वसव ऊचुः ।&#x9;017&lt;br&gt;&#xA;प्रतीपस्य सुतो राजा शान्तनुर्लोकविश्रुतः ।&#x9;017c&lt;br&gt;&#xA;भविता मानुषे लोके स नः कर्ता भविष्यति ॥&#x9;017e&lt;br&gt;&#xA;गङ्गोवाच ।&#x9;018&lt;br&gt;&#xA;ममाप्येवं मतं देवा यथा मां वदथानघाः ।&#x9;018a&lt;br&gt;&#xA;प्रियं तस्य करिष्यामि युष्माकं चेतदीप्सितम् ॥&#x9;018c&lt;br&gt;&#xA;वसव ऊचुः ।&#x9;019&lt;br&gt;&#xA;जातान्कुमारान्स्वानप्सु प्रक्षेप्तुं वै त्वमर्हसि ।&#x9;019a&lt;br&gt;&#xA;यथा नचिरकालं नो निष्कृतिः स्यात्त्रिलोकगे ॥&#x9;019c&lt;br&gt;&#xA;जिघृक्षवो वयं सर्वे सुरभिं मन्दबुद्धयः ।&#x9;020a&lt;br&gt;&#xA;शप्ता ब्रह्मर्षिणा तेन तांस्त्वं मोचय चाशु नः ॥&#x9;020c&lt;br&gt;&#xA;गङ्गोवाच ।&#x9;021&lt;br&gt;&#xA;एवमेतत्करिष्यामि पुत्रस्तस्य विधीयताम् ।&#x9;021a&lt;br&gt;&#xA;नास्य मोघः सङ्गमः स्यात्पुत्रहेतोर्मया सह ॥&#x9;021c&lt;br&gt;&#xA;वसव ऊचुः ।&#x9;022&lt;br&gt;&#xA;तुरीयार्धं प्रदास्यामो वीर्यस्यैकैकशो वयम् ।&#x9;022a&lt;br&gt;&#xA;तेन वीर्येण पुत्रस्ते भविता तस्य चेप्सितः ॥&#x9;022c&lt;br&gt;&#xA;न सम्पत्स्यति मर्त्येषु पुनस्तस्य तु सन्ततिः ।&#x9;023a&lt;br&gt;&#xA;तस्मादपुत्रः पुत्रस्ते भविष्यति स वीर्यवान् ॥&#x9;023c&lt;br&gt;&#xA;एवं ते समयं कृत्वा गङ्गया वसवः सह ।&#x9;024a&lt;br&gt;&#xA;जग्मुः संहृष्टमनसो यथासङ्कल्पमञ्जसा ॥ ॥&#x9;024c&lt;/p&gt;</description>
    </item>
    <item>
      <title>१०३ गङ्गा-दर्शनम्</title>
      <link>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/103_gangA-darshanam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/103_gangA-darshanam/</guid>
      <description>&lt;p&gt;अध्यायः 103&lt;/p&gt;&#xA;&lt;p&gt;प्रतीपेन गङ्गायाः स्नुषात्वेन परिग्रहः ॥ 1 ॥ शान्तनूत्पत्तिः ॥ 2 ॥ तस्य राज्येऽभिषेकः ॥ 3 ॥ मृगयार्थं गतस्य शान्तनोर्गङ्गया संवादः ॥ 4 ॥&lt;/p&gt;&#xA;&lt;p&gt;वैशम्पायन उवाच ।&#x9;001&lt;br&gt;&#xA;ततः प्रतीपो राजाऽऽसीत्सर्वभूतहितः सदा ।&#x9;001a&lt;br&gt;&#xA;निषसाद समा बह्वीर्गङ्गाद्वारगतो जपन् ॥&#x9;001c&lt;br&gt;&#xA;तस्य रूपगुणोपेता गङ्गा स्त्रीरूपधारिणी ।&#x9;002a&lt;br&gt;&#xA;उत्तीर्य सलिलात्तस्माल्लोभनीयतमाकृतिः ॥&#x9;002c&lt;br&gt;&#xA;अधीयानस्य राजर्षेर्दिव्यरूपा मनस्विनी ।&#x9;003a&lt;br&gt;&#xA;दक्षिणं शालसङ्काशमूरुं भेजे शुभानना ॥&#x9;003c&lt;br&gt;&#xA;प्रतीपस्तु महीपालस्तामुवाच यशस्विनीम् ।&#x9;004a&lt;br&gt;&#xA;&#39;वाक्यं वाक्यविदां श्रेष्ठो धर्मनिश्चयतत्त्ववित् ।&#39;&#x9;004c&lt;br&gt;&#xA;करोमि किं ते कल्याणि प्रियं यत्तेऽभिकाङ्क्षितम् ॥&#x9;004e&lt;br&gt;&#xA;स्त्र्युवाच ।&#x9;005&lt;br&gt;&#xA;त्वामहं कामये राजन्भजमानां भजस्व माम् ।&#x9;005a&lt;br&gt;&#xA;त्यागः कामवतीनां हि स्त्रीणां सद्भिर्विगर्हितः ॥&#x9;005c&lt;br&gt;&#xA;प्रतीप उवाच ।&#x9;006&lt;br&gt;&#xA;नाहं परस्त्रियं कामाद्गच्छेदं वरवर्णिनि ।&#x9;006a&lt;br&gt;&#xA;न चासवर्णां कल्याणि धर्म्यमेतद्धि मे व्रतम् ॥&#x9;006c&lt;br&gt;&#xA;&#39;यः स्वदारान्परित्यज्य पारक्यां सेवते स्त्रियम् ।&#x9;007a&lt;br&gt;&#xA;निरयान्नैव मुच्यते यावदाभूतसम्प्लवम् ॥&#39;&#x9;007c&lt;br&gt;&#xA;स्त्र्युवाच ।&#x9;008&lt;br&gt;&#xA;नाश्रेयस्यस्मि नागम्या न वक्तव्या च कर्हिचित् ।&#x9;008a&lt;br&gt;&#xA;भजन्तीं भज मां राजन्दिव्यां कन्यां वरस्त्रियम् ॥&#x9;008c&lt;br&gt;&#xA;प्रतीप उवाच ।&#x9;009&lt;br&gt;&#xA;त्वया निवृत्तमेतत्तु यन्मां चोदयसि प्रियम् ।&#x9;009a&lt;br&gt;&#xA;अन्यथा प्रतिपन्नं मां नाशयेद्धर्मविप्लवः ॥&#x9;009c&lt;br&gt;&#xA;प्राप्य दक्षिणमूरुं मे त्वमाश्लिष्टा वराङ्गने ।&#x9;010a&lt;br&gt;&#xA;अपत्यानां स्नुषाणां च भीरु विद्ध्येतदासनम् ॥&#x9;010c&lt;br&gt;&#xA;सव्योरुः कामिनीभोग्यस्त्वया स च विवर्जितः ।&#x9;011a&lt;br&gt;&#xA;तस्मादहं नाचरिष्ये त्वयि कामं वराङ्गने ॥&#x9;011c&lt;br&gt;&#xA;स्नुषा मे भव सुश्रोणि पुत्रार्थं त्वां वृणोम्यहम् ।&#x9;012a&lt;br&gt;&#xA;स्नुषापक्षं हि वामोरु त्वमागम्य समाश्रिता ॥&#x9;012c&lt;br&gt;&#xA;स्त्र्युवाच ।&#x9;013&lt;br&gt;&#xA;एवमप्यस्तु धर्मज्ञ संयुज्येयं सुतेन ते ।&#x9;013a&lt;br&gt;&#xA;त्वद्भक्त्या तु भजिष्यामि प्रख्यातं भारतं कुलम् ॥&#x9;013c&lt;br&gt;&#xA;पृथिव्यां पार्थिवा ये च तेषां यूयं परायणम् ।&#x9;014a&lt;br&gt;&#xA;गुणा न हि मया शक्या वक्तुं वर्षशतैरपि ॥&#x9;014c&lt;br&gt;&#xA;कुलस्य ये वः प्रथितास्तत्साधुत्वमथोत्तमम् ।&#x9;015a&lt;br&gt;&#xA;समयेनेह धर्मज्ञ आचरेयं च यद्विभो ॥&#x9;015c&lt;br&gt;&#xA;तत्सर्वमेव पुत्रस्ते न मीमांसेत कर्हिचित् ।&#x9;016a&lt;br&gt;&#xA;एवं वसन्ती पुत्रे ते वर्धयिष्याम्यहं रतिम् ॥&#x9;016c&lt;br&gt;&#xA;पुत्रैः पुण्यैः प्रियैश्चैव स्वर्गं प्राप्स्यति ते सुतः ।&#x9;017a&lt;br&gt;&#xA;वैशम्पायन उवाच ।&#x9;017&lt;br&gt;&#xA;तथेत्युक्त्वा तु सा राजंस्तत्रैवान्तरधीयत ।&#x9;017c&lt;br&gt;&#xA;&#39;अदृश्या राजसिंहस्य पश्यतः साऽभवत्तदा ॥&#39;&#x9;017e&lt;br&gt;&#xA;पुत्रजन्म प्रतीक्षन्वै स राजा तदधारयत् ।&#x9;018a&lt;br&gt;&#xA;एतस्मिन्नेव काले तु प्रतीपः क्षत्रियर्षभः ॥&#x9;018c&lt;br&gt;&#xA;तपस्तेपे सुतस्यार्थे सभार्यः कुरुनन्दन ।&#x9;019a&lt;br&gt;&#xA;&#39;प्रतीपस्य तु भार्यायां गर्भः श्रीमानवर्धत ॥&#x9;019c&lt;br&gt;&#xA;श्रिया परमया युक्तः शरच्छुक्ले यथा शशी ।&#x9;020a&lt;br&gt;&#xA;ततस्तु दशमे मासि प्राजायत रविप्रभम् ॥&#x9;020c&lt;br&gt;&#xA;कुमारं देवगर्भाभं प्रतीपमहिषी तदा ।&#39;&#x9;021a&lt;br&gt;&#xA;तयोः समभवत्पुत्रो वृद्धयोः स महाभिषक् ॥&#x9;021c&lt;br&gt;&#xA;शान्तस्य जज्ञे सन्तानस्तस्मादासीत्स शान्तनुः ।&#x9;022a&lt;br&gt;&#xA;&#39;तस्य जातस्य कृत्यानि प्रतीपोऽकारयत्प्रभुः ॥&#x9;022c&lt;br&gt;&#xA;जातकर्मादि विप्रेण वेदोक्तैः कर्मभिस्तदा ।&#x9;023a&lt;br&gt;&#xA;नामकर्म च विप्रास्तु चक्रुः परमसत्कृतम् ॥&#x9;023c&lt;br&gt;&#xA;शान्तनोरवनीपाल वेदोक्तैः कर्मभिस्तदा ।&#x9;024a&lt;br&gt;&#xA;ततः संवर्धितो राजा शान्तनुर्लोकधार्मिकः ॥&#x9;024c&lt;br&gt;&#xA;स तु लेभे परां निष्ठां प्राप्य धर्मभृतां वरः ।&#x9;025a&lt;br&gt;&#xA;धनुर्वेदे च वेदे च गतिं स परमा गतः ॥&#x9;025c&lt;br&gt;&#xA;यौवनं चापि सम्प्राप्तः कुमारो वदतां वरः ।&#39;&#x9;026a&lt;br&gt;&#xA;संस्मरंश्चाक्षयाल्ँलोकान्विजातान्स्वेन कर्मणा ॥&#x9;026c&lt;br&gt;&#xA;पुण्यकर्मकृदेवासीच्छान्तनुः कुरुसत्तमः ।&#x9;027a&lt;br&gt;&#xA;प्रतीपः शान्तनुं पुत्रं यौवनस्थं ततोऽन्वशात् ॥&#x9;027c&lt;br&gt;&#xA;पुरा स्त्री मां समभ्यागाच्छान्तनो भूतये तव ।&#x9;028a&lt;br&gt;&#xA;त्वामाव्रजेद्यदि रहः सा पुत्र वरवर्णिनी ॥&#x9;028c&lt;br&gt;&#xA;कामयानाऽभिरूपाढ्या दिव्यस्त्री पुत्रकाम्यया ।&#x9;029a&lt;br&gt;&#xA;सा त्वया नानुयोक्तव्या कासि कस्यासि चाङ्गने ॥&#x9;029c&lt;br&gt;&#xA;यच्च कुर्यान्न तत्कर्म सा प्रष्टव्या त्वयाऽनघ ।&#x9;030a&lt;br&gt;&#xA;मन्नियोगाद्भजन्तीं तां भजेथा इत्युवाच तम् ॥&#x9;030c&lt;br&gt;&#xA;एवं सन्दिश्य तनयं प्रतीपः शान्तनुं तदा ।&#x9;031a&lt;br&gt;&#xA;स्वे च राज्येऽभिषिच्यैनं वनं राजा विवेश ह ॥&#x9;031c&lt;br&gt;&#xA;स राजा शान्तनुर्धीमान्देवराजसमद्युतिः ।&#x9;032a&lt;br&gt;&#xA;&#39;बभूव सर्वलोकस्य सत्यवागिति सम्मतः ॥&#x9;032c&lt;br&gt;&#xA;पीनस्कन्धो महाबाहुर्मत्तवारणविक्रमः ।&#x9;033a&lt;br&gt;&#xA;अन्वितः परिपूर्णार्थैः सर्वैर्नृपतिलक्षणैः ॥&#x9;033c&lt;br&gt;&#xA;अमात्यलक्षणोपेतः क्षत्रधर्मविशेषवित् ।&#x9;034a&lt;br&gt;&#xA;वशे चक्रे महीमेको विजित्य वसुधाधिपान् ॥&#x9;034c&lt;br&gt;&#xA;वेदानागमयत्कृत्स्नान्राजधर्मांश्च सर्वशः ।&#x9;035a&lt;br&gt;&#xA;ईजे च बहुभिः सत्रैः क्रतुभिर्भूरिदक्षिणैः ॥&#x9;035c&lt;br&gt;&#xA;तर्पयामास विप्रांश्च वेदाध्ययनकोविदान् ।&#x9;036a&lt;br&gt;&#xA;रत्नैरुच्चावचैर्गोभिर्ग्रामैरश्वैर्धनैरपि ॥&#x9;036c&lt;br&gt;&#xA;वयोरूपेण सम्पन्नः पौरुषेण बलेन च ।&#x9;037a&lt;br&gt;&#xA;ऐश्वर्येण प्रतापेन विक्रमेण धनेन च ॥&#x9;037c&lt;br&gt;&#xA;वर्तमानश्च सत्येन सर्वधर्मविशारदः ।&#x9;038a&lt;br&gt;&#xA;तं महीपं महीपाला राजराजमकुर्वत ॥&#x9;038c&lt;br&gt;&#xA;वीतशोकभयाबाधाः सुखस्वप्नप्रबोधनाः ।&#x9;039a&lt;br&gt;&#xA;श्रिया भरतशार्दूल समपद्यन्त भूमिपाः ॥&#x9;039c&lt;br&gt;&#xA;नियमैः सर्ववर्णानां ब्रह्मोत्तरमवर्तत ।&#x9;040a&lt;br&gt;&#xA;ब्राह्मणाभिमुखं क्षत्रं क्षत्रियाभिमुखा विशः ॥&#x9;040c&lt;br&gt;&#xA;ब्रह्मक्षत्रानुकूलांश्च शूद्राः पर्यचरन्विशः ।&#x9;041a&lt;br&gt;&#xA;एवं पशुवराहाणां तथैव मृगपक्षिणाम् ॥&#x9;041c&lt;br&gt;&#xA;शान्तनावथ राज्यस्थे नावर्तत वृथा वधः ।&#x9;042a&lt;br&gt;&#xA;असुखानामनाथानां तिर्यग्योनिषु वर्तताम् ॥&#x9;042c&lt;br&gt;&#xA;स एव राजा सर्वेषां भूतानामभवत्पिता ।&#x9;043a&lt;br&gt;&#xA;स हस्तिनाम्नि धर्मात्मा विहरन्कुरुनन्दनः ॥&#x9;043c&lt;br&gt;&#xA;तेजसा सूर्यकल्पोऽभूद्वायुना च समो बले ।&#x9;044a&lt;br&gt;&#xA;अन्तकप्रतिमः कोपे क्षमया पृथिवीसमः ॥&#x9;044c&lt;br&gt;&#xA;बभूव राजा सुमतिः प्रजानां सत्यविक्रमः ।&#x9;045a&lt;br&gt;&#xA;स वनेषु च रम्येषु शैलप्रस्रवणेषु च ॥&#39;&#x9;045c&lt;br&gt;&#xA;चचार मृगयाशीलः शान्तनुर्वनगोचरः ।&#x9;046a&lt;br&gt;&#xA;स मृगान्महिषांश्चैव विनिघ्नन्राजसत्तमः ॥&#x9;046c&lt;br&gt;&#xA;गङ्गामनु चचारैकः सिद्धचारणसेविताम् ।&#x9;047a&lt;br&gt;&#xA;स कदाचिन्महाराज ददर्श परमां स्त्रियम् ॥&#x9;047c&lt;br&gt;&#xA;जाज्वल्यमानां वपुषा साक्षाच्छ्रियमिवापराम् ।&#x9;048a&lt;br&gt;&#xA;सर्वानवद्यां सुदतीं दिव्याभरणभूषिताम् ॥&#x9;048c&lt;br&gt;&#xA;सूक्ष्माम्बरधरामेकां पद्मोदरसमप्रभाम् ।&#x9;049a&lt;br&gt;&#xA;&#39;स्नातगात्रां धौतवस्त्रां गङ्गातीररुहे वने ॥&#x9;049c&lt;br&gt;&#xA;प्रकीर्णकेशीं पाणिभ्यां संस्पृशन्तीं शिरोरुहान् ।&#x9;050a&lt;br&gt;&#xA;रूपेण वयसा कान्त्या शरीरावयवैस्तथा ॥&#x9;050c&lt;br&gt;&#xA;हावभावविलासैश्च लोचनाञ्चलविक्रियैः ।&#x9;051a&lt;br&gt;&#xA;श्रोणीभारेण मध्येन स्तनाभ्यामुरसा दृशा ॥&#x9;051c&lt;br&gt;&#xA;कवरीभरेण पादाभ्यामिङ्गितेन स्मितेन च ।&#x9;052a&lt;br&gt;&#xA;कोकिलालापसंल्लापैर्न्यक्कुर्वन्तीं त्रिलोकगाम् ॥&#x9;052c&lt;br&gt;&#xA;वाणीं च गिरिजां लक्ष्मीं योषितोन्याः सुराङ्गनाः ।&#x9;053a&lt;br&gt;&#xA;सा च शान्तनुमभ्यागादलक्ष्मीमपकर्षती ॥&#39;&#x9;053c&lt;br&gt;&#xA;तां दृष्ट्वा हृष्टरोमाऽभूद्विस्मितो रूपसम्पदा ।&#x9;054a&lt;br&gt;&#xA;पिबन्निव च नेत्राभ्यां नातृप्यत नराधिपः ॥&#x9;054c&lt;br&gt;&#xA;सा च दृष्ट्वैव राजानं विचरन्तं महाद्युतिम् ।&#x9;055a&lt;br&gt;&#xA;स्नेहादागतसौहार्दा नातृप्यत विलासिनी ॥&#x9;055c&lt;br&gt;&#xA;&#39;गङ्गा कामेन राजानं प्रेक्षमाणा विलासिनी ।&#x9;056a&lt;br&gt;&#xA;चञ्चूर्यताग्रतस्तस्य किन्नरीवाप्सरोपमा ॥&#x9;056c&lt;br&gt;&#xA;दृष्ट्वा प्रहृष्टरूपोऽभूद्दर्शनादेव शान्तनुः ।&#x9;057a&lt;br&gt;&#xA;रूपेणातीत्य तिष्ठन्तीं सर्वा राजन्ययोषितः ॥&#39;&#x9;057c&lt;br&gt;&#xA;तामुवाच ततो राजा सान्त्वयञ्श्लक्ष्णया गिरा ।&#x9;058a&lt;br&gt;&#xA;देवी वा दानवी वा त्वं गन्धर्वी चाथवाऽप्सराः ॥&#x9;058c&lt;br&gt;&#xA;यक्षी वा पन्नगी वाऽपि मानुषी वा सुमध्यमे ।&#x9;059a&lt;br&gt;&#xA;&#39;याऽसि काऽसि सुरप्रख्ये महिषी मे भवानघे ॥&#x9;059c&lt;br&gt;&#xA;त्वां गता हि मम प्राणा वसु यन्मेऽस्ति किञ्चन ।&#39;&#x9;060a&lt;br&gt;&#xA;याचे त्वां सुरगर्भाभे भार्या मे भव शोभने ॥ ॥&#x9;060c&lt;/p&gt;</description>
    </item>
    <item>
      <title>१०४ गङ्गा-विवाहः</title>
      <link>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/104_gangA-vivAhaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/104_gangA-vivAhaH/</guid>
      <description>&lt;p&gt;अध्यायः 104&lt;/p&gt;&#xA;&lt;p&gt;समयबन्धपूर्वकं गङ्गाशान्तन्वोर्विवाहः ॥ 1 ॥&#xA;वैशम्पायन उवाच ।&#x9;001&lt;br&gt;&#xA;एतच्छ्रुत्वा वचो राज्ञः सस्मितं मृदु वल्गु च ।&#x9;001a&lt;br&gt;&#xA;यशस्विनी च साऽगच्छच्छान्तनोर्भूतये तदा ॥&#x9;001c&lt;br&gt;&#xA;सा तु दृष्ट्वा नृपश्रेष्ठं चरन्तं तीरमाश्रितम् ।&#x9;002a&lt;br&gt;&#xA;वसूनां समयं स्मृत्वाऽथाभ्यगच्छदनिन्दिता ॥&#x9;002c&lt;br&gt;&#xA;प्रजार्थिनी राजपुत्रं शान्तनुं पृथिवीपतिम् ।&#x9;003a&lt;br&gt;&#xA;प्रतीपवचनं चापि संस्मृत्यैव स्वयं नृपम् ॥&#x9;003c&lt;br&gt;&#xA;कालोऽयमिति मत्वा सा वसूनां शापचोदिता ।&#x9;004a&lt;br&gt;&#xA;उवाच चैव राज्ञः सा ह्लादयन्ती मनो गिरा ॥&#x9;004c&lt;br&gt;&#xA;गङ्गोवाच ।&#x9;005&lt;br&gt;&#xA;भविष्यामि महीपाल महिषी ते वशानुगा ।&#x9;005a&lt;br&gt;&#xA;न तु त्वं वा द्वितीयो वा ज्ञातुमिच्छेत्कथञ्चन ॥&#x9;005c&lt;br&gt;&#xA;यत्तु कुर्यामहं राजञ्शुभं वा यदि वाऽशुभम् ।&#x9;006a&lt;br&gt;&#xA;न तद्वारयितव्याऽस्मि न वक्तव्या तथाऽप्रियम् ॥&#x9;006c&lt;br&gt;&#xA;एवं हि वर्तमानेऽहं त्वयि वत्स्यामि पार्थिव ।&#x9;007a&lt;br&gt;&#xA;वारिता विप्रियं चोक्ता त्यजेयं त्वामसंशयम् ॥&#x9;007c&lt;br&gt;&#xA;एष मे समयो राजन्भज मां त्वं यथेप्सितम् ।&#x9;008a&lt;br&gt;&#xA;अनुनीताऽस्मि ते पित्रा भर्ता मे त्वं भव प्रभो ॥&#x9;008c&lt;br&gt;&#xA;वैशम्पायन उवाच ।&#x9;009&lt;br&gt;&#xA;तथेति सा यदा तूक्ता तदा भरतसत्तम ।&#x9;009a&lt;br&gt;&#xA;प्रहर्षमतुलं लेभे प्राप्य तं पार्थिवोत्तमम् ॥&#x9;009c&lt;br&gt;&#xA;प्रतिज्ञाय तु तत्तस्यास्तथेति मनुजाधिपः ।&#x9;010a&lt;br&gt;&#xA;रथमारोप्य तां देवीं जगाम स तया सह ॥&#x9;010c&lt;br&gt;&#xA;सा च शान्तनुमभ्यागात्साक्षाल्लक्ष्मीरिवापरा ।&#x9;011a&lt;br&gt;&#xA;आसाद्य शान्तनुस्तां च बुभुजे कामतो वशी ॥&#x9;011c&lt;br&gt;&#xA;न प्रष्टव्येति मन्वानो न स तां किञ्चिदूचिवान् ।&#x9;012a&lt;br&gt;&#xA;स तस्याः शीलवृत्तेन रूपौदार्यगुणेन च ॥&#x9;012c&lt;br&gt;&#xA;उपचारेण च रहस्तुतोष जगतीपतिः ।&#x9;013a&lt;br&gt;&#xA;स राजा परमप्रीतः परमस्त्रीप्रलालितः ॥&#x9;013c&lt;br&gt;&#xA;दिव्यरूपा हि सा देवी गङ्गा त्रिपथगामिनी ।&#x9;014a&lt;br&gt;&#xA;मानुषं विग्रहं कृत्वा श्रीमन्तं वरवर्णिनी ॥&#x9;014c&lt;br&gt;&#xA;भाग्योपनतकामस्य भार्या चोपनताऽभवत् ।&#x9;015a&lt;br&gt;&#xA;शन्तनोर्नृपसिंहस्य देवराजसमद्युतेः ॥&#x9;015c&lt;br&gt;&#xA;सम्भोगस्नेहचातुर्यैर्हावलास्यैर्मनोहरैः ।&#x9;016a&lt;br&gt;&#xA;राजानं रमयामास यथा रज्येत स प्रभुः ॥&#x9;016c&lt;br&gt;&#xA;स राजा रतिसक्तोऽभूदुत्तमस्त्रीगुणैर्हृतः ॥ ॥&#x9;017ac&lt;/p&gt;</description>
    </item>
    <item>
      <title>१०५ गङ्गा-पुत्र-हननम्</title>
      <link>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/105_gangA-putra-hananam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/105_gangA-putra-hananam/</guid>
      <description>&lt;p&gt;अध्यायः 105&lt;/p&gt;&#xA;&lt;p&gt;गङ्गया जातमात्रस्य पुत्रसप्तकस्य हननम् ॥ 1 ॥ अष्टमपुत्रहननोद्युक्तां स्वभार्यां प्रति शान्तनुप्रश्नाः ॥ 2 ॥ पूर्ववृत्तकथनपूर्वकं गङ्गायाः प्रतिवचनम् ॥ 3 ॥&#xA;वैशम्पायन उवाच ।&#x9;001&lt;br&gt;&#xA;संवत्सरानृतून्मासान्बुबुधे न बहून्गतान् ।&#x9;001a&lt;br&gt;&#xA;रममाणस्तया सार्धं यथाकामं नरेश्वरः ॥&#x9;001c&lt;br&gt;&#xA;&#39;दिविष्ठान्मानुषांश्चैव भोगान्भुङ्क्ते स वै नृपः ।&#39;&#x9;002a&lt;br&gt;&#xA;आसाद्य शान्तनुः श्रीमान्मुमुदे योषितां वराम् ॥&#x9;002c&lt;br&gt;&#xA;ऋतुकाले तु सा देवी दिव्यं गर्भमधारयत् ।&#x9;003a&lt;br&gt;&#xA;अष्टावजनयत्पुत्रांस्तस्मादमरसन्निभान् ॥&#x9;003c&lt;br&gt;&#xA;जातं जातं च सा पुत्रं क्षिपत्यम्यसि भारत ।&#x9;004a&lt;br&gt;&#xA;सूतके कण्ठमाक्रम्य तान्निनाय यमक्षयम् ॥&#x9;004c&lt;br&gt;&#xA;प्रीणाम्यहं त्वामित्युक्त्वा गङ्गास्रोतस्यमज्जयत् ।&#x9;005a&lt;br&gt;&#xA;तस्य तन्न प्रियं राज्ञः शान्तनोरभवत्तदा ॥&#x9;005c&lt;br&gt;&#xA;न च तां किञ्चनोवाच त्यागाद्भीतो महीपतिः ।&#x9;006a&lt;br&gt;&#xA;&#39;अमीमांस्या कर्मयोनिरागमश्चेति शान्तनुः ॥&#x9;006c&lt;br&gt;&#xA;स्मरन्पितृवचश्चैव नापृच्छत्पुत्रकिल्बिषम् ।&#x9;007a&lt;br&gt;&#xA;जाताञ्जातांश्च वै हन्ति सा स्त्री सप्त वरान्सुतान् ॥&#x9;007c&lt;br&gt;&#xA;शान्तनुर्धर्मभङ्गाच्च नापृच्छत्तां कथञ्चन ।&#x9;008a&lt;br&gt;&#xA;अष्टमं तु जिघांसन्त्यां चुक्षुभे शान्तनोर्धृतिः ॥&#39;&#x9;008c&lt;br&gt;&#xA;अथैनामष्टमे पुत्रे जाते प्रहसतीमिव ।&#x9;009a&lt;br&gt;&#xA;उवाच राजा दुःखार्तः परीप्सन्पुत्रमात्मनः ॥&#x9;009c&lt;br&gt;&#xA;&#39;आलभन्तीं तदा दृष्ट्वा तां स कौरवनन्दनः ।&#x9;010a&lt;br&gt;&#xA;अब्रवीद्भरतश्रेष्ठो वाक्यं परमदुःखितः ॥&#39;&#x9;010c&lt;br&gt;&#xA;मावधीः कस्य काऽसीति किं हिनत्सि सुतानिति ।&#x9;011a&lt;br&gt;&#xA;पुत्रघ्नि सुमहत्पापं सम्प्राप्तं ते सुगर्हितम् ॥&#x9;011c&lt;br&gt;&#xA;गङ्गोवाच ।&#x9;01&lt;br&gt;&#xA;पुत्रकाम न ते हन्मि पुत्रं पुत्रवतां वर ।&#x9;012a&lt;br&gt;&#xA;जीर्णस्तु मम वासोऽयं यथा स समयः कृतः ॥&#x9;012c&lt;br&gt;&#xA;अहं गङ्गा जह्नुसुता महर्षिगणसेविता ।&#x9;013a&lt;br&gt;&#xA;देवकार्यार्थसिद्ध्यर्थमुषिताऽहं त्वया सह ॥&#x9;013c&lt;br&gt;&#xA;इमेऽष्टौ वसवो देवा महाभागा महौजसः ।&#x9;014a&lt;br&gt;&#xA;वसिष्ठशापदोषेण मानुषत्वमुपागताः ॥&#x9;014c&lt;br&gt;&#xA;तेषां जनयिता नान्यस्त्वदृते भुवि विद्यते ।&#x9;015a&lt;br&gt;&#xA;मद्विधा मानुषी धात्री लोके नास्तीह काचन ॥&#x9;015c&lt;br&gt;&#xA;तस्मात्तज्जननीहेतोर्मानुषत्वमुपागता ।&#x9;016a&lt;br&gt;&#xA;जनयित्वा वसूनष्टौ जिता लोकास्त्वयाऽक्षयाः ॥&#x9;016c&lt;br&gt;&#xA;देवानां समयस्त्वेष वसूनां संश्रुतो मया ।&#x9;017a&lt;br&gt;&#xA;जातं जातं मोक्षयिष्ये जन्मतो मानुषादिति ॥&#x9;017c&lt;br&gt;&#xA;तत्ते शापाद्विनिर्मुक्ता आपवस्य महात्मनः ।&#x9;018a&lt;br&gt;&#xA;स्वस्ति तेस्तु गमिष्यामि पुत्रं पाहि महाव्रतम् ॥&#x9;018c&lt;br&gt;&#xA;&#39;अयं तव सुतस्तेषां वीर्येण कुलनन्दनः ।&#x9;019a&lt;br&gt;&#xA;संभूतोतिजनं कर्म करिष्यति न संशयः ॥&#39;&#x9;019c&lt;br&gt;&#xA;एष पर्यायवासो मे वसूनां सन्निधौ कृतः ।&#x9;020a&lt;br&gt;&#xA;मत्प्रसूतिं विजानीहि गङ्गादत्तमिमं सुतम् ॥ ॥&#x9;020c&lt;/p&gt;</description>
    </item>
    <item>
      <title>१०६ वसु-शापः</title>
      <link>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/106_vasu-shApaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/106_vasu-shApaH/</guid>
      <description>&lt;p&gt;अध्यायः 106&lt;/p&gt;&#xA;&lt;p&gt;स्वगोहर्तॄणां वसूनां वसिष्ठेन शापः ॥ 1 ॥ पुनस्तत्प्रार्थनया तुष्टने वसिष्टेन शापसङ्कोचः ॥ 2 ॥ गङ्गाया भीष्मेण सह स्वलोकगमनम् ॥ 3 ॥&#xA;शान्तनुरुवाच ।&#x9;001&lt;br&gt;&#xA;आपवो नाम कोन्वेष वसूनां किं च दुष्कृतम् ।&#x9;001a&lt;br&gt;&#xA;&#39;शशाप यस्मात्कल्याणि स वसूंश्चारुदर्शने ।&#39;&#x9;001c&lt;br&gt;&#xA;यस्याभिशापात्ते सर्वे मानुषीं योनिमागताः ॥&#x9;001e&lt;br&gt;&#xA;अनेन च कुमारेण त्वया दत्तेन किं कृतम् ।&#x9;002a&lt;br&gt;&#xA;यस्य चैव कृतेनायं मानुषेषु निवत्स्यति ॥&#x9;002c&lt;br&gt;&#xA;ईशा वै सर्वलोकस्य वसवस्ते च वै कथम् ।&#x9;003a&lt;br&gt;&#xA;मानुषेषूदपद्यन्त तन्ममाचक्ष्व जाह्नवि ॥&#x9;003c&lt;br&gt;&#xA;वैशम्पायन उवाच ।&#x9;004&lt;br&gt;&#xA;एवमुक्ता तदा गङ्गा राजानमिदमब्रवीत् ।&#x9;004a&lt;br&gt;&#xA;भर्तारं जाह्नवी देवी शान्तनुं पुरुषर्षभ ॥&#x9;004c&lt;br&gt;&#xA;गङ्गोवाच ।&#x9;005&lt;br&gt;&#xA;यं लेभे वरुणः पुत्रं पुरा भरतसत्तम ।&#x9;005a&lt;br&gt;&#xA;वसिष्ठनामा स मुनिः ख्यात आपव इत्युत ॥&#x9;005c&lt;br&gt;&#xA;तस्याश्रमपदं पुण्यं मृगपक्षिसमन्वितम् ।&#x9;006a&lt;br&gt;&#xA;मेरोः पार्श्वे नगेन्द्रस्य सर्वर्तुकुसुमावृतम् ॥&#x9;006c&lt;br&gt;&#xA;स वारुणिस्तपस्तेपे तस्मिन्भरतसत्तम ।&#x9;007a&lt;br&gt;&#xA;वने पुण्यकृतां श्रेष्ठः स्वादुमूलफलोदके ॥&#x9;007c&lt;br&gt;&#xA;दक्षस्य दुहिता या तु सुरभीत्यभिशब्दिता ।&#x9;008a&lt;br&gt;&#xA;गां प्रजाता तु सा देवी कश्यपाद्भरतर्षभ ॥&#x9;008c&lt;br&gt;&#xA;अनुग्रहार्थं जगतः सर्वकामदुहां वराम् ।&#x9;009a&lt;br&gt;&#xA;तां लेभे गां तु धर्मात्मा होमधेनुं स वारुणिः ॥&#x9;009c&lt;br&gt;&#xA;सा तस्मिंस्तापसारण्ये वसन्ती मुनिसेविते ।&#x9;010a&lt;br&gt;&#xA;चचार पुण्ये रम्ये च गौरपेतभया तदा ॥&#x9;010c&lt;br&gt;&#xA;अथ तद्वनमाजग्मुः कदाचिद्भरतर्षभ ।&#x9;011a&lt;br&gt;&#xA;पृथ्वाद्या वसवः सर्वे देवा देवर्षिसेवितम् ॥&#x9;011c&lt;br&gt;&#xA;ते सदारा वनं तच्च व्यचरन्त समन्ततः ।&#x9;012a&lt;br&gt;&#xA;रेमिरे रमणीयेषु पर्वतेषु वनेषु च ॥&#x9;012c&lt;br&gt;&#xA;तत्रैकस्याथ भार्या तु वसोर्वासवविक्रम ।&#x9;013a&lt;br&gt;&#xA;सञ्चरन्ती वने तस्मिन्गां ददर्श सुमध्यमा ॥&#x9;013c&lt;br&gt;&#xA;नन्दिनीं नाम राजेन्द्र सर्वकामधुगुत्तमाम् ।&#x9;014a&lt;br&gt;&#xA;सा विस्मयसमाविष्टा शीलद्रविणसम्पदा ॥&#x9;014c&lt;br&gt;&#xA;द्यवे वै दर्शयामास तां गां गोवृषभेक्षण ।&#x9;015a&lt;br&gt;&#xA;आपीनां च सुदोग्ध्रीं च सुवालधिखुरां शुभां ॥&#x9;015c&lt;br&gt;&#xA;उपपन्नां गुणैः सर्वैः शीलेनानुत्तमेन च ।&#x9;016a&lt;br&gt;&#xA;एवङ्गुणसमायुक्तां वसवे वसुनन्दिनी ॥&#x9;016c&lt;br&gt;&#xA;दर्शयामास राजेन्द्र पुरा पौरवनन्दन ।&#x9;017a&lt;br&gt;&#xA;द्यौस्तदा तां तु दृष्ट्वैव गां गजेन्द्रेन्द्रविक्रम ॥&#x9;017c&lt;br&gt;&#xA;उवाच राजंस्तां देवीं तस्या रूपगुणान्वदन् ।&#x9;018a&lt;br&gt;&#xA;एषा गौरुत्तमा देवी वारुणेरसितेक्षणा ॥&#x9;018c&lt;br&gt;&#xA;ऋषेस्तस्य वरारोहे यस्येदं वनमुत्तमम् ।&#x9;019a&lt;br&gt;&#xA;अस्याः क्षीरं पिबेन्मर्त्यः स्वादु यो वै सुमध्यमे ॥&#x9;019c&lt;br&gt;&#xA;दशवर्षसहस्राणि स जीवेत्स्थिरयौवनः ।&#x9;020a&lt;br&gt;&#xA;वैशम्पायन उवाच ।&#x9;020&lt;br&gt;&#xA;एतच्छ्रुत्वा तु सा देवी नृपोत्तम सुमध्यमा ॥&#x9;020c&lt;br&gt;&#xA;तमुवाचानवद्याङ्गी भर्तारं दीप्ततेजसम् ।&#x9;021a&lt;br&gt;&#xA;अस्ति मे मानुषे लोके नरदेवात्मजा सखी ॥&#x9;021c&lt;br&gt;&#xA;नाम्नाजितवती नाम रूपयौवनशालिनी ।&#x9;022a&lt;br&gt;&#xA;उशीनरस्य राजर्षेः सत्यसन्धस्य धीमतः ॥&#x9;022c&lt;br&gt;&#xA;दुहिता प्रथिता लोके मानुषे रूपसम्पदा ।&#x9;023a&lt;br&gt;&#xA;तस्या हेतोर्महाभाग सवत्सां गां ममेप्सिताम् ॥&#x9;023c&lt;br&gt;&#xA;आनयस्वामरश्रेष्ठ त्वरितं पुण्यवर्धन ।&#x9;024a&lt;br&gt;&#xA;यावदस्याः पयः पीत्वा सा सखी मम मानद ॥&#x9;024c&lt;br&gt;&#xA;मानुषेषु भवत्वेका जरारोगविवर्जिता ।&#x9;025a&lt;br&gt;&#xA;एतन्मम महाभाग कर्तुमर्हस्यनिन्दित ॥&#x9;025c&lt;br&gt;&#xA;प्रियात्प्रियतरं ह्यस्मान्नास्ति मेऽन्यत्कथञ्चन ।&#x9;026a&lt;br&gt;&#xA;एतच्छ्रुत्वा वचस्तस्या देव्याः प्रियचिकीर्षया ॥&#x9;026c&lt;br&gt;&#xA;पृथ्वाद्यैर्भ्रातृभिः सार्धं द्यौस्तदा तां जहार गाम् ।&#x9;027a&lt;br&gt;&#xA;तया कमलपत्राक्ष्या नियुक्तो द्यौस्तदा नृप ॥&#x9;027c&lt;br&gt;&#xA;ऋषेस्तस्य तपस्वीव्रं न शशाक निरीक्षितुम् ।&#x9;028a&lt;br&gt;&#xA;हृता गौः सा तदा तेन प्रपातस्तु न तर्कितः ॥&#x9;028c&lt;br&gt;&#xA;अथाश्रमपदं प्राप्तः फलान्यादाय वारुणिः ।&#x9;029a&lt;br&gt;&#xA;न चापश्यत्स गां तत्र सवत्सां काननोत्तमे ॥&#x9;029c&lt;br&gt;&#xA;ततः स मृगयामास वने तस्मिंस्तपोधनः ।&#x9;030a&lt;br&gt;&#xA;नाध्यागमच्च मृगयंस्तां गां मुनिरुदारधीः ॥&#x9;030c&lt;br&gt;&#xA;ज्ञात्वा तथाऽपनीतां तां वसुभिर्दिव्यदर्शनः ।&#x9;031a&lt;br&gt;&#xA;ययौ क्रोधवशं सद्यः शशाप च वसूंस्तदा ॥&#x9;031c&lt;br&gt;&#xA;यस्मान्मे वसवो जह्रुर्गां वै दोग्ध्रीं सुवालधिम् ।&#x9;032a&lt;br&gt;&#xA;तस्मात्सर्वे जनिष्यन्ति मानुषेषु न संशयः ॥&#x9;032c&lt;br&gt;&#xA;एवं शशाप भगवान्वसूंस्तान्भरतर्षभ ।&#x9;033a&lt;br&gt;&#xA;वशं क्रोधस्य सम्प्राप्त आपवो मुनिसत्तमः ॥&#x9;033c&lt;br&gt;&#xA;शप्त्वा च तान्महाभागस्तपस्येव मनो दधे ।&#x9;034a&lt;br&gt;&#xA;एवं स शप्तवान्राजन्वसूनष्टौ तपोधनः ॥&#x9;034c&lt;br&gt;&#xA;महाप्रभावो ब्रह्मर्षिर्देवान्क्रोधसमन्वितः ।&#x9;035a&lt;br&gt;&#xA;&#39;एवं शप्तास्ततस्तेन मुनिना यामुनेन वै ॥&#x9;035c&lt;br&gt;&#xA;अष्टौ समस्ता वसवो दिवो दोषेण सत्तम ।&#39;&#x9;036a&lt;br&gt;&#xA;अथाश्रमपदं प्राप्तास्ते वै भूयो महात्मनः ॥&#x9;036c&lt;br&gt;&#xA;शप्ताः स्म इति जानन्त ऋषिं तमुपचक्रमुः ।&#x9;037a&lt;br&gt;&#xA;प्रसादयन्तस्तमृषिं वसवः पार्थिवर्षभ ॥&#x9;037c&lt;br&gt;&#xA;लेभिरे न च तस्मात्ते प्रसादमृषिसत्तमात् ।&#x9;038a&lt;br&gt;&#xA;आपवात्पुरुषव्याघ्र सर्वधर्मविशारदात् ॥&#x9;038c&lt;br&gt;&#xA;उवाच च स धर्मात्मा शप्ता यूयं धरादयः ।&#x9;039a&lt;br&gt;&#xA;अनुसंवत्सरात्सर्वे शापमोक्षमवाप्स्यथ ॥&#x9;039c&lt;br&gt;&#xA;अयं तु यत्कृते यूयं मया शप्ताः स वत्स्यति ।&#x9;040a&lt;br&gt;&#xA;द्यौस्तदा मानुषे लोके दीर्घकालं स्वकर्मणः ॥&#x9;040c&lt;br&gt;&#xA;नानृतं तच्चिकीर्षामि क्रुद्धो युष्मान्यदब्रुवम् ।&#x9;041a&lt;br&gt;&#xA;न प्रजास्यति चाप्येष मानुषेषु महामनाः ॥&#x9;041c&lt;br&gt;&#xA;भविष्यति च धर्मात्मा सर्वशास्त्रविशारदः ।&#x9;042a&lt;br&gt;&#xA;पितुः प्रियहिते युक्तः स्त्रीभोगान्वर्जयिष्यति ॥&#x9;042c&lt;br&gt;&#xA;एवमुक्त्वा वसून्सर्वान्सजगाम महानृषिः ।&#x9;043a&lt;br&gt;&#xA;ततो मामुपजग्मुस्ते समेता वसवस्तदा ॥&#x9;043c&lt;br&gt;&#xA;अयाचन्त च मां राजन्वरं तच्च मया कृतम् ।&#x9;044a&lt;br&gt;&#xA;जाताञ्जातान्प्रक्षिपास्मान्स्वयं गङ्गे त्वमम्भसि ॥&#x9;044c&lt;br&gt;&#xA;एवं तेषामहं सम्यक् शप्तानां राजसत्तम ।&#x9;045a&lt;br&gt;&#xA;मोक्षार्थं मानुषाल्लोकाद्यथावत्कृतवत्यहम् ॥&#x9;045c&lt;br&gt;&#xA;अयं शापादृषेस्तस्य एक एव नृपोत्तम ।&#x9;046a&lt;br&gt;&#xA;द्यौ राजन्मानुषे लोके चिरं वत्स्यति भारत ॥&#x9;046c&lt;br&gt;&#xA;अयं कुमारः पुत्रस्ते विवृद्धः पुनरेष्यति ।&#x9;047a&lt;br&gt;&#xA;अहं च ते भविष्यामि आह्वानोपगता नृप ॥&#x9;047c&lt;br&gt;&#xA;वैशम्पायन उवाच ।&#x9;048&lt;br&gt;&#xA;एतदाख्याय सा देवी तत्रैवान्तरधीयत ।&#x9;048a&lt;br&gt;&#xA;आदाय च कुमारं तं जगामाथ यथेप्सितम् ॥&#x9;048c&lt;br&gt;&#xA;स तु देवव्रतो नाम गाङ्गेय इति चाभवत् ।&#x9;049a&lt;br&gt;&#xA;द्युनामा शान्तनोः पुत्रः शान्तनोरधिको गुणैः ॥&#x9;049c&lt;br&gt;&#xA;शान्तनुश्चापि शोकार्तो जगाम स्वपुरं ततः ।&#x9;050a&lt;br&gt;&#xA;तस्याहं कीर्तयिष्यामि शान्तनोरधिकान्गुणान् ॥&#x9;050c&lt;br&gt;&#xA;महाभाग्यं च नृपतेर्भारतस्य महात्मनः ।&#x9;051a&lt;br&gt;&#xA;यस्येतिहासो द्युतिमान्महाभारतमुच्यते ॥ ॥&#x9;051c&lt;/p&gt;</description>
    </item>
    <item>
      <title>१०७ देवदत्त-प्राप्तिः</title>
      <link>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/107_devadatta-prAptiH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNa-prastutiH/01_Adi-parva/007_sambhava-parva/05_gAngeya-kathA/107_devadatta-prAptiH/</guid>
      <description>&lt;p&gt;अध्यायः 107&lt;/p&gt;&#xA;&lt;p&gt;शान्तनुभीष्मयोश्चरितम् ॥ 1 ॥ शान्तनोः पुनर्गङ्गादर्शनं तया सह संवादश्च ॥ 2 ॥ गङ्गादत्तेन भीष्मेण सह शान्तनोः स्वपुरप्रवेशः ॥ 3 ॥ भीष्मस्य यौवराज्येभिषेकः ॥ 4 ॥ शान्तनुभावं ज्ञात्वा दाशाशयानुसारेण प्रतिज्ञापूर्वकं भीष्मेण दाशकन्यानयनम् ॥ 5 ॥ तुष्टेन शान्तनुना भीष्माय स्वच्छन्दमरणवरदानम् ॥ 6 ॥&#xA;वैशम्पायन उवाच ।&#x9;001&lt;br&gt;&#xA;स राजा शान्तनुर्धीमान्देवराजर्षिसत्कृतः ।&#x9;001a&lt;br&gt;&#xA;धर्मात्मा सर्वलोकेषु सत्यवागिति विश्रुतः ॥&#x9;001c&lt;br&gt;&#xA;शान्तनोः कीर्तयिष्यामि सर्वानेव गुणानहम् ।&#x9;002a&lt;br&gt;&#xA;दमो दानं क्षमा बुद्धिर्ह्रीर्धृतिस्तेज उत्तमम् ।&#x9;002c&lt;br&gt;&#xA;नित्यान्यासन्महासत्वे शान्तनौ पुरुषर्षभे ॥&#x9;002e&lt;br&gt;&#xA;एवं स गुणसम्पन्नो धर्मार्थकुशलो नृपः ।&#x9;003a&lt;br&gt;&#xA;आसीद्भरतवंशस्य गोप्ता सर्वजनस्य च ॥&#x9;003c&lt;br&gt;&#xA;कम्बुग्रीवः पृथुव्यंसो मत्तवारणविक्रमः ।&#x9;004a&lt;br&gt;&#xA;अन्वितः परिपूर्णार्थैः सर्वैर्नृपतिलक्षणैः ॥&#x9;004c&lt;br&gt;&#xA;तस्य कीर्तिमतो वृत्तमवेक्ष्य सततं नराः ।&#x9;005a&lt;br&gt;&#xA;धर्म एव परः कामादर्थाच्चेति व्यवस्थितः ॥&#x9;005c&lt;br&gt;&#xA;एवमासीन्महासत्वः शान्तनुर्भरतर्षभ ।&#x9;006a&lt;br&gt;&#xA;न चास्य सदृशः कश्चिद्धर्मतः पार्थिवोऽभवत् ॥&#x9;006c&lt;br&gt;&#xA;वर्तमानं हि धर्मेषु सर्वधर्मभृतां वरम् ।&#x9;007a&lt;br&gt;&#xA;तं महीपा महीपालं राजराज्येऽभ्यषेचयन् ॥&#x9;007c&lt;br&gt;&#xA;वीतशोकभयाबाधाः सुखस्वप्ननिबोधनाः ।&#x9;008a&lt;br&gt;&#xA;पतिं भारतगोप्तारं समपद्यन्त भूमिपाः ॥&#x9;008c&lt;br&gt;&#xA;तेन कीर्तिमता शिष्टाः शक्रप्रतिमतेजसा ।&#x9;009a&lt;br&gt;&#xA;यज्ञदानक्रियाशीलाः समपद्यन्त भूमिपाः ॥&#x9;009c&lt;br&gt;&#xA;शान्तनुप्रमुखैर्गुप्ते लोके नृपतिभिस्तदा ।&#x9;010a&lt;br&gt;&#xA;नियमात्सर्ववर्णानां धर्मोत्तरमवर्तत ॥&#x9;010c&lt;br&gt;&#xA;ब्रह्म पर्यचरत्क्षत्रं विशः क्षत्रमनुव्रताः ।&#x9;011a&lt;br&gt;&#xA;ब्रह्मक्षत्रानुरक्ताश्च शूद्राः पर्यचरन्विशः ॥&#x9;011c&lt;br&gt;&#xA;स हास्तिनपुरे रम्ये कुरूणां पुटभेदने ।&#x9;012a&lt;br&gt;&#xA;वसन्सागरपर्यन्तामन्वशासद्वसुन्धराम् ॥&#x9;012c&lt;br&gt;&#xA;स देवराजसदृशो धर्मज्ञः सत्यवागृजुः ।&#x9;013a&lt;br&gt;&#xA;दानधर्मतपोयोगाच्छ्रिया परमया युतः ॥&#x9;013c&lt;br&gt;&#xA;अरागद्वेषसंयुक्तः सोमवत्प्रियदर्शनः ।&#x9;014a&lt;br&gt;&#xA;तेजसा सूर्यकल्पोऽभूद्वायुवेगसमो जवे ।&#x9;014c&lt;br&gt;&#xA;अन्तकप्रतिमः कोपे क्षमया पृथिवीसमः ॥&#x9;014e&lt;br&gt;&#xA;वधः पशुवराहाणां तथैव मृगपक्षिणाम् ।&#x9;015a&lt;br&gt;&#xA;शान्तनौ पृथिवीपाले नावर्तत तथा नृप ॥&#x9;015c&lt;br&gt;&#xA;ब्रह्मधर्मोत्तरे राज्ये शान्तनुर्विनयात्मवान् ।&#x9;016a&lt;br&gt;&#xA;समं शशास भूतानि कामरागविवर्जितः ॥&#x9;016c&lt;br&gt;&#xA;&#39;चकोरनेत्रस्ताम्रास्यः सिंहर्षभगतिर्युवा ।&#x9;017a&lt;br&gt;&#xA;गुणैरनुपमैर्युक्तः समस्तैराभिगामिकैः ।&#x9;017c&lt;br&gt;&#xA;गम्भीरः सत्वसम्पन्नः पूर्णचन्द्रनिभाननः ॥&#39;&#x9;017e&lt;br&gt;&#xA;देवर्षिपितृयज्ञार्थमारभ्यन्त तदा क्रियाः ।&#x9;018a&lt;br&gt;&#xA;न चाधर्मेण केषाञ्चित्प्राणिनामभवद्वधः ॥&#x9;018c&lt;br&gt;&#xA;असुखानामनाथानां तिर्यग्योनिषु वर्तताम् ।&#x9;019a&lt;br&gt;&#xA;स एव राजा सर्वेषां भूतानामभवत्पिता ॥&#x9;019c&lt;br&gt;&#xA;तस्मिन्कुरुपतिश्रेष्ठे राजराजेश्वरे सति ।&#x9;020a&lt;br&gt;&#xA;श्रिता वागभवत्सत्यं दानधर्माश्रितं मनः ॥&#x9;020c&lt;br&gt;&#xA;&#39;यज्ञार्थं पशवः सृष्टाः सन्तानार्थं च मैथुनम् ।&#39;&#x9;021a&lt;br&gt;&#xA;स समाः षोडशाष्टौ च चतस्रोऽष्टौ तथाऽपराः ।&#x9;021c&lt;br&gt;&#xA;रतिमप्राप्नुवन्स्त्रीषु बभूव वनगोचरः ॥&#x9;021e&lt;br&gt;&#xA;तथारूपस्तथाचारस्तथावृत्तस्तथाश्रुतः ।&#x9;022a&lt;br&gt;&#xA;गाङ्गेयस्तस्य पुत्रोऽभून्नाम्ना देवव्रतो वसुः ॥&#x9;022c&lt;br&gt;&#xA;सर्वास्त्रेषु स निष्णातः पार्थिवेष्वितरेषु च ।&#x9;023a&lt;br&gt;&#xA;महाबलो महासत्वो महावीर्यो महारथः ॥&#x9;023c&lt;br&gt;&#xA;स कदाचिन्मृगं विद्ध्वा गङ्गामनुसरन्नदीम् ।&#x9;024a&lt;br&gt;&#xA;भागीरथीमल्पजलां शान्तनुर्दृष्टवान्नृपः ॥&#x9;024c&lt;br&gt;&#xA;तां दृष्ट्वा चिन्तयामास शान्तनुः पुरुषर्षभः ।&#x9;025a&lt;br&gt;&#xA;स्यन्दते किं न्वियं नाद्य सरिच्छ्रेष्ठा यथा पुरा ॥&#x9;025c&lt;br&gt;&#xA;ततो निमित्तमन्विच्छन्ददर्श स महामनाः ।&#x9;026a&lt;br&gt;&#xA;कुमारं रूपसम्पन्नं बृहन्तं चारुदर्शनम् ॥&#x9;026c&lt;br&gt;&#xA;दिव्यमस्त्रं विकुर्वाणं यथा देवं पुरन्दरम् ।&#x9;027a&lt;br&gt;&#xA;कृत्स्नां गङ्गां समावृत्य शरैस्तीक्ष्णैरवस्थितम् ॥&#x9;027c&lt;br&gt;&#xA;तां शरैराचितां दृष्ट्वा नदीं गङ्गां तदन्तिके ।&#x9;028a&lt;br&gt;&#xA;अभवद्विस्मितो राजा दृष्ट्वा कर्मातिमानुषम् ॥&#x9;028c&lt;br&gt;&#xA;जातमात्रं पुरा दृष्टं तं पुत्रं शान्तनुस्तदा ।&#x9;029a&lt;br&gt;&#xA;नोपलेभे स्मृतिं धीमानभिज्ञातुं तमात्मजम् ॥&#x9;029c&lt;br&gt;&#xA;स तु तं पितरं दृष्ट्वा मोहयामास मायया ।&#x9;030a&lt;br&gt;&#xA;संमोह्य तु ततः क्षिप्रं तत्रैवान्तरधीयत ॥&#x9;030c&lt;br&gt;&#xA;तदद्बुतं ततो दृष्ट्वा तत्र राजा स शान्तनुः ।&#x9;031a&lt;br&gt;&#xA;सङ्कमानः सुतं गङ्गामब्रवीद्दर्शयेति ह ॥&#x9;031c&lt;br&gt;&#xA;दर्शयामास तं गङ्गा बिभ्रती रूपमुत्तमम् ।&#x9;032a&lt;br&gt;&#xA;गृहीत्वा दक्षिणे पाणौ तं कुमारमलङ्कृतम् ॥&#x9;032c&lt;br&gt;&#xA;अलङ्कृतामाभरणैर्विरजोम्बरधारिणीम् ।&#x9;033a&lt;br&gt;&#xA;दृष्टपूर्वामपि स तां नाभ्यजानात्स शान्तनुः ॥&#x9;033c&lt;br&gt;&#xA;गङ्गोवाच ।&#x9;034&lt;br&gt;&#xA;यं पुत्रमष्टमं राजंस्त्वं पुरा मय्यविन्दथाः ।&#x9;034a&lt;br&gt;&#xA;स चायं पुरुषव्याघ्र सर्वास्त्रविदनुत्तमः ॥&#x9;034c&lt;br&gt;&#xA;गृहाणेमं महाराज मया संवर्धितं सुतम् ।&#x9;035a&lt;br&gt;&#xA;आदाय पुरुषव्याघ्र नयस्वैनं गृहं विभो ॥&#x9;035c&lt;br&gt;&#xA;वेदानधिजगे साङ्गान्वसिष्ठादेष वीर्यवान् ।&#x9;036a&lt;br&gt;&#xA;कृतास्त्रः परमेष्वासो देवराजसमो युधि ॥&#x9;036c&lt;br&gt;&#xA;सुराणां सम्मतो नित्यमसुराणां च भारत ।&#x9;037a&lt;br&gt;&#xA;उशना वेद यच्छास्त्रमयं तद्वेद सर्वशः ॥&#x9;037c&lt;br&gt;&#xA;तथैवाङ्गिरसः पुत्रः सुरसुरनमस्कृतः ।&#x9;038a&lt;br&gt;&#xA;यद्वेद शास्त्रं तच्चापि कृत्स्नमस्मिन्प्रतिष्ठितम् ॥&#x9;038c&lt;br&gt;&#xA;तव पुत्रे महाबाहौ साङ्गोपाङ्गं महात्मनि ।&#x9;039a&lt;br&gt;&#xA;ऋषिः परैरनाधृष्यो जामदग्न्यः प्रतापवान् ॥&#x9;039c&lt;br&gt;&#xA;यदस्त्रं वेद रामश्च तदेतस्मिन्प्रतिष्ठितम् ।&#x9;040a&lt;br&gt;&#xA;महेष्वासमिमं राजन्राजधर्मार्थकोविदम् ॥&#x9;040c&lt;br&gt;&#xA;मया दत्तं निजं पुत्रं वीरं वीर गृहं नय ।&#x9;041a&lt;br&gt;&#xA;वैशम्पायन उवाच ।&#x9;041&lt;br&gt;&#xA;&#39;इत्युक्त्वा सा महाभागा तत्रैवान्तरधीयत ।&#39;&#x9;041c&lt;br&gt;&#xA;तयैवं समनुज्ञातः पुत्रमादाय शान्तनुः ॥&#x9;041e&lt;br&gt;&#xA;भ्राजमानं यथाऽदित्यमाययौ स्वपुरं प्रति ।&#x9;042a&lt;br&gt;&#xA;पौरवस्तु पुरीं गत्वा पुरन्दरपुरोपमाम् ॥&#x9;042c&lt;br&gt;&#xA;सर्वकामसमृद्धार्थं मेने सोत्मानमात्मना ।&#x9;043a&lt;br&gt;&#xA;पौरवेषु ततः पुत्रं राज्यार्थमभयप्रदम् ॥&#x9;043c&lt;br&gt;&#xA;गुणवन्तं महात्मानं यौवराज्येऽभ्यषेचयत् ।&#x9;044a&lt;br&gt;&#xA;पौरवाञ्शान्तनोः पुत्रः पितरं च महायशाः ॥&#x9;044c&lt;br&gt;&#xA;राष्ट्रं च रञ्जयामास वृत्तेन भरतर्षभ ।&#x9;045a&lt;br&gt;&#xA;स तथा सह पुत्रेण रममाणो महीपतिः ॥&#x9;045c&lt;br&gt;&#xA;वर्तयामास वर्षाणि चत्वार्यमितविक्रमः ।&#x9;046a&lt;br&gt;&#xA;स कदाचिद्वनं यातो यमुनामभितो नदीम् ॥&#x9;046c&lt;br&gt;&#xA;महीपतिरनिर्देश्यमाजिघ्रद्गन्धमुत्तमम् ।&#x9;047a&lt;br&gt;&#xA;तस्य प्रभवमन्विच्छन्विचचार समन्ततः ॥&#x9;047c&lt;br&gt;&#xA;स ददर्श तदा कन्यां दाशानां देवरूपिणीम् ।&#x9;048a&lt;br&gt;&#xA;तामपृच्छत्स दृष्ट्वैव कन्यामसितलोचनाम् ॥&#x9;048c&lt;br&gt;&#xA;कस्य त्वमसि का चासि किं च भीरु चिकीर्षसि ।&#x9;049a&lt;br&gt;&#xA;साऽब्रवीद्दाशकन्याऽस्मि धर्मार्थं वाहये तरिम् ॥&#x9;049c&lt;br&gt;&#xA;पितुर्नियोगाद्भद्रं ते दाशराज्ञो महात्मनः ।&#x9;050a&lt;br&gt;&#xA;रूपमाधुर्यगन्धैस्तां संयुक्तां देवरूपिणीम् ॥&#x9;050c&lt;br&gt;&#xA;समीक्ष्य राजा दाशेयीं कामयामास शान्तनुः ।&#x9;051a&lt;br&gt;&#xA;स गत्वा पितरं तस्या वरयामास तां तदा ॥&#x9;051c&lt;br&gt;&#xA;पर्यपृच्छत्ततस्तस्याः पितरं सोत्मकारणात् ।&#x9;052a&lt;br&gt;&#xA;स च तं प्रत्युवाचेदं दाशराजो महीपतिम् ॥&#x9;052c&lt;br&gt;&#xA;जातमात्रैव मे देया वराय वरवर्णिनी ।&#x9;053a&lt;br&gt;&#xA;हृदि कामस्तु मे कश्चित्तं निबोध जनेश्वर ॥&#x9;053c&lt;br&gt;&#xA;यदीमां धर्मपत्नीं त्वं मत्तः प्रार्थयसेऽनघ ।&#x9;054a&lt;br&gt;&#xA;सत्यवागसि सत्येन समयं कुरु मे ततः ॥&#x9;054c&lt;br&gt;&#xA;समयेन प्रदद्यां ते कन्यामहमिमां नृप ।&#x9;055a&lt;br&gt;&#xA;न हि मे त्वत्समः कश्चिद्वरो जातु भविष्यति ॥&#x9;055c&lt;br&gt;&#xA;शान्तनुरुवाच ।&#x9;056&lt;br&gt;&#xA;श्रुत्वा तव वरं दाश व्यवस्येयमहं तव ।&#x9;056a&lt;br&gt;&#xA;दातव्यं चेत्प्रदास्यामि न त्वदेयं कथञ्चन ॥&#x9;056c&lt;br&gt;&#xA;दाश उवाच ।&#x9;057&lt;br&gt;&#xA;अस्यां जायेत यः पुत्रः स राजा पृथिवीपते ।&#x9;057a&lt;br&gt;&#xA;त्वदूर्ध्वमभिषेक्तव्यो नान्यः कश्चन पार्थिव ॥&#x9;057c&lt;br&gt;&#xA;वैशम्पायन उवाच ।&#x9;058&lt;br&gt;&#xA;नाकामयत तं दातुं वरं दाशाय शान्तनुः ।&#x9;058a&lt;br&gt;&#xA;शरीरजेन तीव्रेण दह्यमानोऽपि भारत ॥&#x9;058c&lt;br&gt;&#xA;स चिन्तयन्नेव तदा दाशकन्यां महीपतिः ।&#x9;059a&lt;br&gt;&#xA;प्रत्ययाद्धास्तिनपुरं कामोपहतचेतनः ॥&#x9;059c&lt;br&gt;&#xA;ततः कदाचिच्छोचन्तं शान्तनुं ध्यानमास्थितम् ।&#x9;060a&lt;br&gt;&#xA;पुत्रो देवव्रतोऽभ्येत्य पितरं वाक्यमब्रवीत् ॥&#x9;060c&lt;br&gt;&#xA;सर्वतो भवतः क्षेमं विधेयाः सर्वपार्थिवाः ।&#x9;061a&lt;br&gt;&#xA;तत्किमर्थमिहाभीक्ष्णं परिशोचसि दुःखितः ॥&#x9;061c&lt;br&gt;&#xA;ध्यायन्निव च मां राजन्नाभिभाषसि किञ्चन ।&#x9;062a&lt;br&gt;&#xA;न चाश्वेन विनिर्यासि विवर्णो हरिणः कृशः ॥&#x9;062c&lt;br&gt;&#xA;व्याधिमिच्छामि ते ज्ञातुं प्रतिकुर्यां हि तत्र वै ।&#x9;063a&lt;br&gt;&#xA;&#39;वैशम्पायन उवाच ।&#x9;063&lt;br&gt;&#xA;स तं काममवाच्यं वै दाशकन्यां प्रतीदृशम् ॥&#x9;063c&lt;br&gt;&#xA;विवर्तुं नाशकत्तस्मै पिता पुत्रस्य शान्तनुः ।&#39;&#x9;064a&lt;br&gt;&#xA;एवमुक्तः स पुत्रेण शान्तनुः प्रत्यभाषत ॥&#x9;064c&lt;br&gt;&#xA;असंशयं ध्यानपरो यथा वत्स तथा शृणु ।&#x9;065a&lt;br&gt;&#xA;अपत्यं नस्त्वमेवैकः कुले महति भारत ॥&#x9;065c&lt;br&gt;&#xA;शस्त्रनित्यश्च सततं पौरुषे पर्यवस्थितः ।&#x9;066a&lt;br&gt;&#xA;अनित्यतां च लोकानामनुशोचामि पुत्रक ॥&#x9;066c&lt;br&gt;&#xA;कथञ्चित्तव गाङ्गेय विपत्तौ नास्ति नः कुलम् ।&#x9;067a&lt;br&gt;&#xA;असंशयं त्वमेवैकः शतादपि वरः सुतः ॥&#x9;067c&lt;br&gt;&#xA;न चाप्यहं वृथा भूयो दारान्कर्तुमिहोत्सहे ।&#x9;068a&lt;br&gt;&#xA;सन्तानस्याविनाशाय कामये भद्रमस्तु ते ॥&#x9;068c&lt;br&gt;&#xA;अनपत्यतैकपुत्रत्वमित्याहुर्धर्मवादिनः ।&#x9;069a&lt;br&gt;&#xA;&#39;चक्षुरेकं च पुत्रश्च अस्ति नास्ति च भारत ।&#x9;069c&lt;br&gt;&#xA;चक्षुर्नाशे तनोर्नाशः पुत्रनाशे कुलक्षयः ॥&#39;&#x9;069e&lt;br&gt;&#xA;अग्निहोत्रं त्रयी विद्या यज्ञाश्च सहदक्षिणाः ।&#x9;070a&lt;br&gt;&#xA;सर्वाण्येतान्यपत्यस्य कलां नार्हन्ति षोडशीम् ॥&#x9;070c&lt;br&gt;&#xA;एवमेतन्मनुष्येषु तच्च सर्वं प्रजास्विति ।&#x9;071a&lt;br&gt;&#xA;यदपत्यं महाप्राज्ञ तत्र मे नास्ति संशयः ॥&#x9;071c&lt;br&gt;&#xA;&#39;अपत्येनानृणो लोके पितॄणां नास्ति संशयः ।&#39;&#x9;072a&lt;br&gt;&#xA;एषा त्रयी पुराणानां देवतानां च शाश्वती ॥&#x9;072c&lt;br&gt;&#xA;&#39;अपत्यं कर्म विद्या च त्रीणि ज्योतींषि भारत ॥&#39;&#x9;073ac&lt;br&gt;&#xA;त्वं च शूरः सदाऽमर्षी शस्त्रनित्यश्च भारत ।&#x9;074a&lt;br&gt;&#xA;नान्यत्र युद्धात्तस्मात्ते निधनं विद्यते क्वचित् ॥&#x9;074c&lt;br&gt;&#xA;सोऽस्मि संशयमापन्नस्त्वयि शान्ते कथं भवेत् ।&#x9;075a&lt;br&gt;&#xA;इति ते कारणं तात दुःखस्योक्तमशेषतः ॥&#x9;075c&lt;br&gt;&#xA;वैशम्पायन उवाच ।&#x9;076&lt;br&gt;&#xA;ततस्तत्कारणं राज्ञो ज्ञात्वा सर्वमशेषतः ।&#x9;076a&lt;br&gt;&#xA;देवव्रतो महाबुद्धिः प्रज्ञया चान्वचिन्तयत् ॥&#x9;076c&lt;br&gt;&#xA;अपत्यफलसंयुक्तमेतच्छ्रुत्वा पितुर्वचः ।&#x9;077a&lt;br&gt;&#xA;सूतं भूयोऽपि सन्तप्त आह्वयामास वै पितुः ॥&#x9;077c&lt;br&gt;&#xA;सूतस्तु कुरुमुख्यस्य उपयातस्तदाज्ञया ।&#x9;078a&lt;br&gt;&#xA;तमुवाच महाप्राज्ञो भीष्मो वै सारथिं पितुः ॥&#x9;078c&lt;br&gt;&#xA;त्वं सारथे पितुर्मह्यं सखासि रथधूर्गतः ।&#x9;079a&lt;br&gt;&#xA;अपि जानासि यदि वै कस्यां भावो नृपस्य तु ॥&#x9;079c&lt;br&gt;&#xA;तदाचक्ष्व भवान्पृष्टः करिष्ये न तदन्यथा ।&#x9;080a&lt;br&gt;&#xA;सूत उवाच ।&#x9;080&lt;br&gt;&#xA;दाशकन्या कुरुश्रेष्ठ तत्र भावः पितुर्गतः ॥&#x9;080c&lt;br&gt;&#xA;वृतः स नरदेवेन तदा वचनमब्रवीत् ।&#x9;081a&lt;br&gt;&#xA;योऽस्यां पुमान्भवेज्जातः स राजा त्वदनन्तरम् ॥&#x9;081c&lt;br&gt;&#xA;नाकामयत तं दातुं पिता तव वरं तदा ।&#x9;082a&lt;br&gt;&#xA;स चापि निश्चयस्तस्य न च दद्यां ततोऽन्यथा ॥&#x9;082c&lt;br&gt;&#xA;एतत्ते कथितं वीर कुरुष्व यदनन्तरम् ।&#x9;083a&lt;br&gt;&#xA;वैशम्पायन उवाच ।&#x9;083&lt;br&gt;&#xA;ततः स पितुराज्ञाय मतं सम्यगवेक्ष्य च ।&#x9;083c&lt;br&gt;&#xA;ज्ञात्वा च मानसं पुत्रः प्रययौ यमुनां प्रति ॥&#x9;083e&lt;br&gt;&#xA;क्षत्रियैः सह धर्मात्मा पुराणैर्धर्मचारिभिः ।&#x9;084a&lt;br&gt;&#xA;उच्चैश्श्रवसमागम्य कन्यां वव्रे पितुः स्वयम्&#39; ॥&#x9;084c&lt;br&gt;&#xA;तं दाशः प्रतिजग्राह विधिवत्प्रतिपूज्य च ।&#x9;085a&lt;br&gt;&#xA;अब्रवीच्चैनमासीनं राजसंसदि भारत ॥&#x9;085c&lt;br&gt;&#xA;&#39;राज्यशुल्का प्रदातव्या कन्येयं याचतां वर ।&#x9;086a&lt;br&gt;&#xA;अपत्यं यद्भवेदस्याः स राजाऽस्तु पितुः परम् ॥&#39;&#x9;086c&lt;br&gt;&#xA;त्वमेवात्र महाबाहो शान्तनोर्वंशवर्धनः ।&#x9;087a&lt;br&gt;&#xA;पुत्रः शस्त्रभृतां श्रेष्ठः किं नु वक्ष्यामि ते वचः ॥&#x9;087c&lt;br&gt;&#xA;&#39;कुमारिकायाः शुल्कार्थं किञ्चिद्वक्ष्यामि भारत ।&#39;&#x9;088a&lt;br&gt;&#xA;कोहि सम्बन्धकं श्लाघ्यमीप्सितं यौनमीदृशम् ।&#x9;088c&lt;br&gt;&#xA;अतिक्रामन्न तप्येत साक्षादपि शतक्रतुः ॥&#x9;088e&lt;br&gt;&#xA;अपत्यं चैतदार्यस्य यो युष्माकं समो गुणैः ।&#x9;089a&lt;br&gt;&#xA;यस्य शुक्रात्सत्यवती सम्भूता वरवर्णिनी ॥&#x9;089c&lt;br&gt;&#xA;तेन मे बहुशस्तात पिता ते परिकीर्तितः ।&#x9;090a&lt;br&gt;&#xA;अर्हः सत्यवतीं वोढुं धर्मज्ञः स नराधिपः ॥&#x9;090c&lt;br&gt;&#xA;&#39;इयं सत्यवती देवी पितरं तेऽब्रवीत्तथा ।&#x9;091a&lt;br&gt;&#xA;अर्थितश्चापिराजर्षिः प्रत्याख्यातः पुरा मया&#39; ॥&#x9;091c&lt;br&gt;&#xA;कन्यापितृत्वात्किञ्चित्तु वक्ष्यामि त्वां नराधिप ।&#x9;092a&lt;br&gt;&#xA;बलवत्सपत्नतामत्र दोषं पश्यामि केवलम् ॥&#x9;092c&lt;br&gt;&#xA;&#39;भूयांसं त्वयि पश्यामि तद्दोषमपराजित ।&#39;&#x9;093a&lt;br&gt;&#xA;यस्य हि त्वं सपत्नः स्या गन्धर्वस्यासुरस्य वा ॥&#x9;093c&lt;br&gt;&#xA;न स जातु चिरं जीवेत्त्वयि क्रुद्धे परन्तप ।&#x9;094a&lt;br&gt;&#xA;एतावानत्र दोषो हि नान्यः कश्चन पार्थिव ॥&#x9;094c&lt;br&gt;&#xA;एतज्जानीहि भद्रं ते दानादाने परन्तप ॥&#x9;095ac&lt;br&gt;&#xA;वैशम्पायन उवाच ।&#x9;096&lt;br&gt;&#xA;एवमुक्तस्तु गाङ्गेयस्तद्युक्तं प्रत्यभाषत ।&#x9;096a&lt;br&gt;&#xA;शृण्वतां भूमिपालानां पितुरर्थाय भारत ॥&#x9;096c&lt;br&gt;&#xA;&#39;इदं वचनमाधत्स्व नास्ति वक्तास्य मत्समः ।&#x9;097a&lt;br&gt;&#xA;अन्यो जातो न जनिता न च कश्चन सम्प्रति&#39; ॥&#x9;097c&lt;br&gt;&#xA;एवमेतत्करिष्यामि यथा त्वमनुभाषसे ।&#x9;098a&lt;br&gt;&#xA;योऽस्यां जनिष्यते पुत्रः स नो राजा भविष्यति ॥&#x9;098c&lt;br&gt;&#xA;इत्युक्तः पुनरेव स्म तं दाशः प्रत्यभाषत ।&#x9;099a&lt;br&gt;&#xA;चिकीर्षुर्दुष्करं कर्म राज्यार्थे भरतर्षभ ॥&#x9;099c&lt;br&gt;&#xA;त्वमेव नाथः सम्प्राप्तः शान्तनोरमितद्युते ।&#x9;100a&lt;br&gt;&#xA;कन्यायाश्चैव धर्मात्मन्प्रभुर्दानाय चेश्वरः ॥&#x9;100c&lt;br&gt;&#xA;इदं तु वचनं सौम्य कार्यं चैव निबोध मे ।&#x9;101a&lt;br&gt;&#xA;कौमारिकाणां शीलेन वक्ष्याम्यहमरिन्दम ॥&#x9;101c&lt;br&gt;&#xA;यत्त्वया सत्यवत्यर्थे सत्यधर्मपरायण ।&#x9;102a&lt;br&gt;&#xA;राजमध्ये प्रतिज्ञातमनुरूपं तवैव तत् ॥&#x9;102c&lt;br&gt;&#xA;नान्यथा तन्महाबाहो संशयोऽत्र न कश्चन ।&#x9;103a&lt;br&gt;&#xA;तवापत्यं भवेद्यत्तु तत्र नः संशयो महान् ॥&#x9;103c&lt;br&gt;&#xA;वैशम्पायन उवाच ।&#x9;104&lt;br&gt;&#xA;तस्यैतन्मतमाज्ञाय सत्यधर्मपरायणः ।&#x9;104a&lt;br&gt;&#xA;प्रत्यजानात्तदा राजन्पितुः प्रियचिकीर्षया ॥&#x9;104c&lt;br&gt;&#xA;गाङ्गेय उवाच ।&#x9;105&lt;br&gt;&#xA;&#39;उच्चैश्श्रवः समाधत्स्व प्रतिज्ञां जनसंसदि ।&#x9;105a&lt;br&gt;&#xA;ऋषयो वाथ वा देवा भूतान्यन्तर्हितानि च ॥&#x9;105c&lt;br&gt;&#xA;यानि यानीह शृण्वन्तु नास्ति वक्तास्य मत्समः ।&#39;&#x9;106a&lt;br&gt;&#xA;दाशराज निबोधेदं वचनं मे नृपोत्तम ॥&#x9;106c&lt;br&gt;&#xA;शृण्वतां भूमिपालानां यद्ब्रवीमि पितुः कृते ।&#x9;107a&lt;br&gt;&#xA;राज्यं तावत्पूर्वमेव मया त्यक्तं नराधिपाः ॥&#x9;107c&lt;br&gt;&#xA;अपत्यहेतोरपि च करिष्येऽद्य विनिश्चयम् ।&#x9;108a&lt;br&gt;&#xA;अद्यप्रभृति मे दाश ब्रह्मचर्यं भविष्यति ॥&#x9;108c&lt;br&gt;&#xA;अपुत्रस्यापि मे लोका भविष्यन्त्यक्षया दिवि ।&#x9;109a&lt;br&gt;&#xA;&#39;न हि जन्मप्रभृत्युक्तं मया किञ्चिदिहानृतम् ॥&#x9;109c&lt;br&gt;&#xA;यावत्प्राणा ध्रियन्ते वै मम देहं समाश्रिताः ।&#x9;110a&lt;br&gt;&#xA;तावन्न जनयिष्यामि पित्रे कन्यां प्रयच्छ मे ॥&#x9;110c&lt;br&gt;&#xA;परित्यजाम्यहं राज्यं मैथुनं चापि सर्वशः ।&#x9;111a&lt;br&gt;&#xA;ऊर्ध्वरेता भविष्यामि दाश सत्यं ब्रवीमि ते ॥&#39;&#x9;111c&lt;br&gt;&#xA;वैशम्पायन उवाच ।&#x9;112&lt;br&gt;&#xA;तस्य तद्वचनं श्रुत्वा सम्प्रहृष्टतनूरुहः ।&#x9;112a&lt;br&gt;&#xA;ददानीत्येव तं दाशो धर्मात्मा प्रत्यभाषत ॥&#x9;112c&lt;br&gt;&#xA;ततोन्तरिक्षेऽप्सरसो देवाः सर्षिगणास्तदा ।&#x9;113a&lt;br&gt;&#xA;&#39;तद्दृष्टा दुष्करं कर्म प्रशशंसुश्च पार्थिवाः ॥&#39;&#x9;113c&lt;br&gt;&#xA;अभ्यवर्षन्त कुसुमैर्भीष्मोऽयमिति चाब्रुवन् ।&#x9;114a&lt;br&gt;&#xA;ततः स पितुरर्थाय तामुवाच यशस्विनीम् ॥&#x9;114c&lt;br&gt;&#xA;अधिरोह रथं मातर्गच्छावः स्वगृहानिति ।&#x9;115a&lt;br&gt;&#xA;एवमुक्त्वा तु भीष्मस्तां रथमारोप्य भामिनीं ॥&#x9;115c&lt;br&gt;&#xA;आगम्य हास्तिनपुरं शान्तनोः सन्न्यवेदयत् ।&#x9;116a&lt;br&gt;&#xA;तस्य तद्दुष्करं कर्म प्रशशंसुर्नाराधिपाः ॥&#x9;116c&lt;br&gt;&#xA;समेताश्च पृथक्चैव भीष्मोयमिति चाब्रुवन् ।&#x9;117a&lt;br&gt;&#xA;तच्छ्रुत्वा दुष्करं कर्म कृतं भीष्मेण शान्तनुः ॥&#x9;117c&lt;br&gt;&#xA;बभूव दुःखितो राजा चिररात्राय भारत ।&#x9;118a&lt;br&gt;&#xA;स तेन कर्मणा सूनोः प्रीतस्तस्मै वरं ददौ ॥&#39;&#x9;118c&lt;br&gt;&#xA;स्वच्छन्दमरणं तुष्टो ददौ तस्मै महात्मने ।&#x9;119a&lt;br&gt;&#xA;न ते मृत्युः प्रभविता यावज्जीवितुमिच्छसि ॥&#x9;119c&lt;br&gt;&#xA;त्वत्तो ह्यनुज्ञां सम्प्राप्य मृत्युः प्रभविताऽनघ ॥&#x9;120ac&lt;/p&gt;</description>
    </item>
  </channel>
</rss>
