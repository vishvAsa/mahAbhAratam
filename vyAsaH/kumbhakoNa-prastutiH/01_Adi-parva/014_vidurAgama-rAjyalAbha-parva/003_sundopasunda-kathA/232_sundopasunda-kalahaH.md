---
title: २३२ सुन्दोपसुन्द-कलहः
unicode_script: devanagari

---


अध्यायः 232

सुन्दोपसुन्दलमीपे तिलोत्तमाया आगमनम् ॥ 1 ॥ तस्यां सकामयोस्तयोः परस्परं गदाप्रहारेण मरणम् ॥ 2 ॥ तिलोत्तमाया ब्रह्मणा वरदानम् ॥ 3 ॥ नारदोक्तामिमां कथां श्रुतवद्भिः पाण्डवैः तत्समक्षं द्रौपदीविषये समयकरणम् ॥ 4 ॥

नारद उवाच ।	001  

जित्वा तु पृथिवीं दैत्यौ निःसपत्नौ गतव्यथौ ।	001a  
कृत्वा त्रैलोक्यमव्यग्रं कृतकृत्यौ बभूवतुः ॥	001c  
देवगन्धर्वयक्षाणां नागपार्थिवरक्षसाम् ।	002a  
आदाय सर्वरत्नानि परां तुष्टिमुपागतौ ॥	002c  
यदा न प्रतिषेद्धारस्तयोः सन्तीह केचन |	003a  
निरुद्योगौ तदा भूत्वा विजह्रातेऽमराविव ॥	003c  
स्त्रीभिर्माल्यैश्च गन्धैश्च भक्ष्यभोज्यैः सुपुष्कलैः ।	004a  
पानैश्च विविधैर्हृद्यैः परां प्रीतिमवापतुः ॥	004c  
अन्तःपुरवनोद्याने पर्वतेषु वनेषु च ।	005a  
यथेप्सितेषु देशेषु विजह्रातेऽमराविव ॥	005c  
ततः कदाचिद्विन्ध्यस्य प्रस्थे समशिलातले ।	006a  
पुष्पिताग्रेषु सालेषु विहारमभिजग्मतुः ॥	006c  
दिव्येषु सर्वकामेषु समानीतेषु तावुभौ ।	007a  
वरासनेषु संहृष्टौ सह स्त्रीभिर्निषीदतुः ॥	007c  
ततो वादित्रनृत्ताभ्यामुपातिष्ठन्त तौ स्त्रियः ।	008a  
गीतैश्च स्तुतिसंयुक्तैः प्रीत्या समुपजग्मिरे ॥	008c  
ततस्तिलोत्तमा तत्र वने पुष्पाणि चिन्वती ।	009a  
वेषं सा क्षिप्तमाधाय रक्तेनैकेन वाससा ॥	009c  
नदीतीरेषु जातान्सा कर्णिकारान्प्रचिन्वती ।	010a  
शनैर्जगाम तं देशं यत्रास्तां तौ महासुरौ ॥	010c  
तौ तु पीत्वा वरं पानं मदरक्तान्तलोचनौ ।	011a  
दृष्ट्वैव तां वरारोहां व्यथितौ सम्बभूवतुः ॥	011c  
तावुत्थायासनं हित्वा जग्मतुर्यत्र सा स्थिता ।	012a  
उभौ च कामसम्मत्तावुभौ प्रार्थयतश्च ताम् ॥	012c  
दक्षिणे तां करे सुभ्रूं सुन्दो जग्राह पाणिना ।	013a  
उपसुन्दोपि जग्राह वामे पाणौ तिलोत्तमाम् ॥	013c  
वरप्रदानमत्तौ तावौरसेन बलेन च ।	014a  
धनरत्नमदाभ्यां च सुरापानमदेन च ॥	014c  
सर्वैरेतैर्मदैर्मत्तावन्योन्यं भ्रुकुटीकृतौ ।	015a  
मदकामसमाविष्टौ परस्परमथोचतुः ॥	015c  
मम भार्या तव गुरुरिति सुन्दोऽभ्यभाषत ।	016a  
मम भार्या तव वधूरुपसुन्दोऽभ्यभाषत ॥	016c  
नैषा तव ममैषेति ततस्तौ मन्युराविशत् ।	017a  
तस्या रूपेण सम्मत्तौ विगतस्नेहसौहृदौ ॥	017c  
तस्या हेतोर्गदे भीमे सङ्गृह्णीतामुभौ तदा ।	018a  
प्रगृह्य च गदे भीमे तस्यां तौ काममोहितौ ॥	018c  
अहम्पूर्वमहम्पूर्वमित्यन्योन्यं निजघ्नतुः ।	019a  
तौ गदाभिहतौ भीमौ पेततुर्धरणीतले ॥	019c  
रुधिरेणावसिक्ताङ्गौ द्वाविवार्कौ नभश्च्युतौ ।	020a  
ततस्ता विद्रुता नार्यः स च दैत्यगणस्तथा ॥	020c  
पातालमगमत्सर्वो विषादभयकम्पितः ।	021a  
ततः पितामहस्तत्र सहदेवैर्महर्षिभिः ॥	021c  
आजगाम विशुद्धात्मा पूजयंश्च तिलोत्तमाम् ।	022a  
वरेण च्छन्दयामास भगवान्प्रपितामहः ॥	022c  
वरं दित्सुः स तत्रैनां प्रीतः प्राह पितामहः ।	023a  
आदित्यचरिताल्ँलोकान्विचरिष्यसि भामिनि ॥	023c  
तेजसा च सुदृष्टां त्वां न करिष्यति कश्चन ।	024a  
एवं तस्यै वरं दत्वा सर्वलोकपितामहः ॥	024c  
इन्द्रे त्रैलोक्यमाधाय ब्रह्मलोकं गतः प्रभुः ।	025a  
एवं तौ सहितौ भूत्वा सर्वार्थेष्वेकनिश्चयौ ॥	025c  
तिलोत्तमार्थं सङ्क्रुद्धावन्योन्यमभिजघ्नतुः ।	026a  
तस्माद्ब्रवीमि वः स्नेहात्सर्वाभरतसत्तमाः ॥	026c  
यथा वो नात्र भेदः स्यात्सर्वेषां द्रौपदीकृते ।	027a  
तथा कुरुत भद्रं वो मम चेत्प्रियमिच्छथ ॥	027c  
वैशम्पायन उवाच ।	028  
एवमुक्ता महात्मानो नारदेन महर्षिणा ।	028a  
समयं चक्रिरे राजंस्तेऽन्योन्यवशमागताः ।	028c  
समक्षं तस्य देवर्षेर्नारदस्यामितौजसः ॥	029a  
\'एकैकस्य गृहे कृष्णा वसेद्वर्षमकल्मषा\'	029c  
द्रौपद्या नः सहासीनानन्योन्यं योऽभिदर्शयेत् ।	030a  
स नो द्वादश मासानि ब्रह्मचारी वने वसेत् ॥	030c  
कृते तु समये तस्मिन्पाण्डवैर्धर्मचारिभिः ।	031a  
नारदोऽप्यगमत्प्रीत इष्टं देशं महामुनिः ॥	031c  
एवं तैः समयः पूर्वं कृतो नारदचोदितैः ।	032a  
न चाभिद्यन्त ते सर्वे तदान्योन्येन भारत ॥	032c  
\'अभ्यनन्दन्त ते सर्वे तदान्योन्यं च पाण्डवाः ।	033a  
एतद्विस्तरशः सर्वमाख्यातं ते नराधिप ॥	033c  
काले च तस्मिन्सम्पन्ने यथावज्जनमेजय ॥\' ॥	034ac  

इति श्रीमन्महाभारते आदिपर्वणि विदुरागमनराज्यलाभपर्वणि द्वात्रिंशदधिकद्विशततमोऽध्यायः ॥ 232 ॥ ॥ समाप्तं च विदुरागमनराज्यलाभपर्व ॥

1-232-24 तेजसाऽर्कवत्परदृष्ट्यभिभावकत्वात्सुदृष्टां सम्यग्दृष्टां न करिष्यति कश्चित् ॥ द्वात्रिंशदधिकद्विशततमोऽध्यायः ॥ 232 ॥