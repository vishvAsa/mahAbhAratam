---
title: २२४ विदुरानुमोदनम्
unicode_script: devanagari

---


अध्यायः 224

भीष्मद्रोणाभ्यामुक्तमेवावश्यं करणीयं पाण्डवा जेतुं न शक्याः दुर्योधनादीनां वचनं मा कुरु इति धृतराष्ट्रं प्रति विदुरस्योक्तिः ॥ 1 ॥

विदुर उवाच ।	001  

राजन्निःसंशयं श्रेयो वाच्यस्त्वमसि बान्धवैः ।	001a  
न त्वशुश्रूषमाणे वै वाक्यं सम्प्रति तिष्ठति ॥	001c  
प्रियं हितं च तद्वाक्यमुक्तवान्कुरुसत्तमः ।	002a  
भीष्मः शान्तनवो राजन्प्रतिगृह्णासि तन्न च ॥	002c  
तथा द्रोणेन बहुधा भाषितं हितमुत्तमम् ।	003a  
तच्च राधासुतः कर्णो मन्यते न हितं तव ॥	003c  
चिन्तयंश्च न पश्यामि राजंस्तव सुहृत्तमम् ।	004a  
आभ्यां पुरुषसिंहाभ्यां यो वा स्यात्प्रज्ञयाधिकः ॥	004c  
इमौ हि वृद्धौ वयसा प्रज्ञया च श्रुतेन च ।	005a  
समौ च त्वयि राजेन्त्र तथा पाण्डुसुतेषु च ॥	005c  
धर्मे चानवरौ राजन्सत्यतायां च भारत ।	006a  
रामाद्दाशरथेश्चैव गयाच्चैव न संशयः ॥	006c  
न चोक्तवन्तावश्रेयः पुरस्तादपि किञ्चन ।	007a  
न चाप्यपकृतं किञ्चिदनयोर्लक्ष्यते त्वयि ॥	007c  
तावुभौ पुरुषव्याघ्रावनागसि नृपे त्वयि ।	008a  
न मन्त्रयेतां त्वच्छ्रेयः कथं सत्यपराक्रमौ ॥	008c  
प्रज्ञावन्तौ नरश्रेष्ठावस्मिल्ँलोके नराधिप ।	009a  
त्वन्निमित्तमतो नेमौ किञ्चिज्जिह्मं वदिष्यतः ॥	009c  
इति मे नैष्ठिकी बुद्धिर्वर्तते कुरुनन्दन ।	010a  
न चार्थहेतोर्धर्मज्ञौ वक्ष्यतः पक्षसंश्रितम् ॥	010c  
एतद्धि परमं श्रेयो मन्येऽहं तव भारत ।	011a  
दुर्योधनप्रभृतयः पुत्रा राजन्यथा तव ॥	011c  
तथैव पाण्डवेयास्ते पुत्रा राजन्न संशयः ।	012a  
तेषु चेदहितं किञ्चिन्मन्त्रयेयुरतद्विदः ॥	012c  
मन्त्रिणस्ते न च श्रेयः प्रपश्यन्ति विशेषतः ।	013a  
अथ ते हृदये राजन्विशेषः स्वेषु वर्तते ।	013c  
अन्तरस्थं विवृण्वानाः श्रेयः कुर्युर्न ते ध्रुवम् ॥	013e  
एतदर्थमिमौ राजन्महात्मानौ महाद्युती ।	014a  
नोचतुर्विवृतं किञ्चिन्न ह्येष तव निश्चयः ॥	014c  
यच्चाप्यशक्यतां तेषामाहतुः पुरुषर्षभौ ।	015a  
तत्तथा पुरुषव्याघ्र तव तद्भद्रमस्तु ते ॥	015c  
कथं हि पाण्डवः श्रीमान्सव्यसाची धनञ्जयः ।	016a  
शक्यो विजेतुं सङ्ग्रामे राजन्मघवतापि हि ॥	016c  
\'भीमसेनो महाबाहुर्नागायुतबलो महान् ।	017a  
राक्षसानां भयकरो बाहुशाली महाबलः ॥	017c  
हिडिम्बो निहतो येन बाहुयुद्धेन भारत ।	018a  
यो रावणसमो युद्धे तथा च बकराक्षसः ॥	018c  
स युध्यमानो राजेन्द्र भीमो भीमपराक्रमः ।	019a  
\'कथं स्म युधि शक्येत विजेतुममरैरपि ॥	019c  
तथैव कृतिनौ युद्धे यमौ यमसुताविव ।	020a  
कथं विजेतुं शक्यौ तौ रणे जीवितुमिच्छता ॥	020c  
यस्मिन्धृतिरनुक्रोशः क्षमा सत्यं पराक्रमः ।	021a  
नित्यानि पाण्डवे ज्येष्ठे स जीयेत रणे कथम् ॥	021c  
येषां पक्षधरो रामो येषां मन्त्री जनार्दनः ।	022a  
किं नु तैरजितं सङ्ख्ये येषां पक्षे च सात्यकिः ॥	022c  
द्रुपदः श्वशुरो येषां येषां स्यालाश्च पार्षताः ।	023a  
धृष्टद्युम्नमुखा वीरा भ्रातरो द्रुपदात्मजाः ॥	023c  
\'चैद्यश्च येषां भ्राता च शिशुपालो महारथः ।\'सोऽशक्यतां च विज्ञाय तेषामग्रे च भारत ।	024a  
दायाद्यतां च धर्मेण सम्यक्तेषु समाचर ॥	024c  
इदं निर्दिष्टमयशः पुरोचनकृतं महत् ।	025a  
तेषामनुग्रहेणाद्य राजन्प्रक्षालयात्मनः ॥	025c  
तेषामनुग्रहश्चायं सर्वेषां चैव नः कुले ।	026a  
जीवितं च परं श्रेयः क्षत्रस्य च विवर्धनम् ॥	026c  
द्रुपदोऽपि महान्राजा कृतवैरश्च नः पुरा ।	027a  
तस्य संग्रहणं राजन्स्वपक्षस्य विवर्धनम् ॥	027c  
बलवन्तश्च दाशार्हा बहवश्च विशांपते ।	028a  
यतः कृष्णस्ततः सर्वे यतः कृष्णस्ततो जयः ॥	028c  
यच्च साम्नैव शक्येत कार्यं साधयितुं नृप ।	029a  
को दैवशप्तस्तत्कार्यं विग्रहेण समाचरेत् ॥	029c  
श्रुत्वा च जीवतः पार्थान्पौरजानपदा जनाः ।	030a  
बलवद्दर्शने हृष्टास्तेषां राजन्प्रियं कुरु ॥	030c  
दुर्योधनश्च कर्णश्च शकुनिश्चापि सौबलः ।	031a  
अधर्मयुक्ता दुष्प्रज्ञा बाला मैषां वचः कृथाः ॥	031c  
उक्तमेतत्पुरा राजन्मया गुणवतस्तव ।	032a  
दुर्योधनापराधेन प्रजेयं वै विनङ्क्ष्यति ॥ ॥	032c  

इति श्रीमन्महाभारते आदिपर्वणि विदुरागमनराज्यलाभपर्वणि चतुर्विंशत्यधिकद्विशततमोऽध्यायः ॥ 224 ॥

1-224-6 अनवरौ श्रेष्ठौ ॥ 1-224-7 अनयोः आभ्याम् ॥ 1-224-24 दायाद्यतां पितृधनभोजनार्हताम् ॥ चतुर्विंशत्यधिकद्विशततमोऽध्यायः ॥ 224 ॥