---
title: १९५ और्व-शमनम्
unicode_script: devanagari

---


अध्यायः 195

ब्राह्मणीवाक्येन और्वंप्रति शरणागतानां क्षत्रियाणां चक्षुःप्राप्तिः ॥ 1 ॥ लोकविनाशार्थं तपस्यत और्वस्य तत्पितृकृततपोनिवारणम् ॥ 2 ॥
ब्राह्मण्युवाच 	001  
नाहं गृह्णामि वस्ताता दृष्टीर्नास्मि रुषान्विता ।	001a  
अयं तु भार्गवो नूनमूरुजः कुपितोऽद्य वः ॥	001c  
तेन चक्षूंषि वस्ताता व्यक्तं कोपान्महात्मना ।	002a  
स्मरता निहतान्बन्धूनादत्तानि न संशयः ॥	002c  
गर्भानपि यदा यूयं भृगूणां घ्नत पुत्रकाः ।	003a  
तदायमूरुणा गर्भो मया वर्षशतं धृतः ॥	003c  
षडङ्गश्चाखिलो वेद इमं गर्भस्थमेव ह ।	004a  
विवेश भृगुवंशस्य भूयः प्रियचिकीर्षया ॥	004c  
सोऽयं पितृवधाद्व्यक्तं क्रोधाद्वो हन्तुमिच्छति ।	005a  
तेजसा तस्य दिव्येन चक्षूंषि मुषितानि वः ॥	005c  
तमेव यूयं याचध्वमौर्वं मम सुतोत्तमम् ।	006a  
अयं वः प्रणिपातेन तुष्टो दृष्टीः प्रदास्यति ॥	006c  
वसिष्ठ उवाच 	007  
एवमुक्तास्ततः सर्वे राजानस्ते तमूरुजम् ।	007a  
ऊचुः प्रसीदेति तदा प्रसादं च चकार सः ॥	007c  
अनेनैव च विख्यातो नाम्ना लोकेषु सत्तमः ।	008a  
स और्व इति विप्रर्षिरूरुं भित्त्वा व्यजायत ॥	008c  
चक्षूंषि प्रतिलभ्याथ प्रतिजग्मुस्ततो नृपाः ।	009a  
भार्गवस्तु मुनिर्मेने सर्वलोकपराभवम् ॥	009c  
स चक्रे तात लोकानां विनाशाय मतिं तदा ।	010a  
सर्वेषामेव कार्त्स्न्येन मनः प्रवणमात्मनः ॥	010c  
इच्छन्नपचितिं कर्तुं भृगूणां भृगुनन्दनः ।	011a  
सर्वलोकविनाशाय तपसा महतैधितः ॥	011c  
तापयामास ताल्ँलोकान्सदेवासुरमानुषान् ।	012a  
तपसोग्रेण महता नन्दयिष्यन्पितामहान् ॥	012c  
ततस्तं पितरस्तात विज्ञाय कुलनन्दनम् ।	013a  
पितृलोकादुपागम्य सर्व ऊचुरिदं वचः ॥	013c  
और्व दृष्टः प्रभावस्ते तपसोग्रस्य पुत्रक ।	014a  
प्रसादं कुरु लोकानां नियच्छ क्रोधमात्मनः ॥	014c  
नानीशैर्हि तदा तात भृगुभिर्भावितात्मभिः ।	015a  
वधो ह्युपेक्षितः सर्वैः क्षत्रियाणां विहिंसताम् ॥	015c  
आयुषा विप्रकृष्टेन यदा नः खेद आविशत् ।	016a  
तदाऽस्माभिर्वधस्तात क्षत्रियैरीप्सितः स्वयम् ॥	016c  
निखातं यच्च वै वित्तं केनचिद्भृगुवेश्मनि ।	017a  
वैरायैव तदा न्यस्तं क्षत्रियान्कोपयिष्णुभिः ॥	017c  
किं हि वित्तेन नः कार्यं स्वर्गेप्सूनां द्विजोत्तम ।	018a  
यदस्माकं धनाध्यक्षः प्रभूतं धनमाहरत् ॥	018c  
यदा तु मृत्युरादातुं न नः शक्नोति सर्वशः ।	019a  
तदाऽस्माभिरयं दृष्ट उपायस्तात सम्मतः ॥	019c  
आत्महा च पुमांस्तात न लोकाल्ँलभते शुभान् ।	020a  
ततोऽस्माभिः समीक्ष्यैवं नात्मनात्मा निपातितः ॥	020c  
न चैतन्नः प्रियं तात यदिदं कर्तुमिच्छसि ।	021a  
नियच्छेदं मनः पापात्सर्वलोकपराभवात् ॥	021c  
मा वधीः क्षत्रियांस्तात न लोकान्सप्त पुत्रक ।	022a  
दूषयन्तं तपस्तेजः क्रोधमुत्पतितं जहि ॥ ॥	022c  

इति श्रीमन्महाभारते आदिपर्वणि चैत्ररथपर्वणि पञ्चनवत्यधिकशततमोऽध्यायः ॥ 195 ॥

1-195-20 आत्महेति एतेन भृगुपतनादिना मरणं ब्राह्मणेतरविषयं दर्शितम् ॥ 1-195-22 मावधीरिति क्षत्रियान् तदनियन्तृत्वेनानपराधिनः । सप्तलोकान् भूरादींश्च मावधीः किन्तु तपःसम्भृतं तेजो दूषयन्तं क्रोधं जहि ॥ पञ्चनवत्यधिकशततमोऽध्यायः ॥ 195 ॥