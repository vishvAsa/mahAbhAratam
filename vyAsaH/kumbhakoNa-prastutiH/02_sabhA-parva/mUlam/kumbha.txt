## 2.81. अध्यायः 081

## विषयाः

दुर्योधनेन धृतराष्ट्रोक्तिप्रतिकूलभाषणम्॥ 1॥

## पाठः

दुर्योधन उवाच॥  
यस्य नास्ति निजा प्रज्ञा केवलं तु बहुश्रुतः।  
न स जानाति शास्त्रार्थं दर्वी सूपरसानिव॥  
जानन्वै मोहयति मां नावि नौरिव संयता।  
स्वार्थे किं नावधानं ते उताहो द्वेष्टि मां भवान्॥  
न सन्तीमे धार्तराष्ट्रा येषां त्वमनुशासिता।  
भविष्यमर्थमाख्यासि सर्वदा कृत्यमात्मनः॥  
परनेयोऽग्रणीर्यस्य स मार्गान्प्रतिमुह्यति।  
पन्थानमनुगच्छेयुः कथं तस्य पदानुगाः॥  
राजन्परिणतप्रज्ञो वृद्धसेवी जितेन्द्रियः।  
प्रतिपन्नान्स्वकार्येषु संमोहयसि नो भृशम्॥  
लोकवृत्ताद्राजवृत्तमन्यदाह बृहस्पतिः।  
तस्माद्राज्ञाऽप्रमत्तेन स्वार्थश्चिन्त्यः सदैव हि॥  
क्षत्रियस्य महाराज जये वृत्तिः समाहिता।  
स वै धर्मस्त्वधर्मो वा स्ववृत्तौ का परीक्षणा॥  
प्रकालयेद्दिशः सर्वाः प्रतोदेनेव सारथिः।  
प्रत्यमित्रश्रियं दीप्तां जिघृक्षुर्भरतर्षभ॥  
प्रच्छन्नो वा प्रकाशो वा योगो योऽरिं प्रबाधते।  
तद्वै शस्त्रं शस्त्रविदां न शस्त्रं छेदनं स्मृतम्॥  
शत्रुश्चैव हि मित्रं च न लेख्यं न च मातृका।  
यो वै सन्तापयति यं स शत्रुः प्रोच्यते नृप॥  
असन्तोषः श्रियो मूलं तस्मात्तं कामयाम्यहम्।  
समुच्छ्रये यो यतते स राजन्परमो नयः॥  
ममत्वं हि न कर्तव्यमैश्वर्ये वा धनेऽपि वा।  
पूर्वावाप्तं हरन्त्यन्ये राजध्रमं हि तं विदुः॥  
अद्रोहसमंय कृत्वा चिच्छेद नमुचेः शिरः।  
शक्रः साऽभिमता तस्य रिपौ वृत्तिः सनातनी॥  
द्वावेतौ ग्रसते भूमिः सर्पो बिलशयानिव।  
राजानं चाविरोद्धारं ब्राह्मणं चाप्रवासिनम्॥  
नास्ति वै जातितः शत्रुः पुरुषस्य विशाम्पते।  
येन साधारणी वृत्तिः स शत्रुर्नेतरो जनः॥  
शत्रुपक्षं समृध्यन्तं यो मोहात्समुपेक्षते।  
व्याधिराप्यायित इव तस्य मूलं छिनत्ति सः॥  
अल्पोऽपि ह्यरिरत्यर्थं वर्धमानः पराक्रमैः।  
वल्मीको मूलज इव ग्रसते वृक्षमन्तिकात्॥  
आजमीढ रिपोर्लक्ष्मीर्मा ते रोचिष्ट भारत।  
एष भारः सत्ववतां न यः शिरसि धिष्ठितः॥  
जन्मवृद्धिमिवार्थानां यो वृद्धिमाभिकाङ्क्षते।  
एधते ज्ञातिषु स वै सद्यो वृद्धिर्हि विक्रमः॥  
नाप्राप्य पाण्डवैश्वर्यं संशयो मे भविष्यति।  
अवाप्स्ये वा श्रियं तां हि शयिष्ये वा हतो युधि॥  
एतादृशस्य किं मेऽद्य जीवितेन विशाम्पते।  
वर्धन्ते पाण्डवा नित्यं वयं स्वस्थिरवृद्धयः॥ ॥  
इति श्रीमन्महाभारते सभापर्वणि द्यूतपर्वणि एकाशीतितमोऽध्यायः॥81 ॥

## टिप्पन्यः

 कृत्यं इदानीं कर्तव्यम्॥ अप्रवासिनं तीर्थाटनादिरहितम्॥ साधारणी तुल्या वृत्तिर्जीविका। एकामिषत्वमित्यर्थः॥

###### सभापर्व \- अध्याय 082

### ॥ श्रीः ॥

## 2.82. अध्यायः 082

## विषयाः

दुर्योधनम्प्रति शकुनिना द्यूताय प्रोत्साहनम्॥ 1॥ धृतराष्ट्राज्ञया शिल्पिभिः सभानिर्माणम्॥ 2॥ धृतराष्ट्रेण पाण्डवानयनाय विदुरप्रेषणम्॥ 3॥

## पाठः

शकुनिरुवाच॥  
यां त्वमेतां श्रियं पाण्डुपुत्रे युधिष्ठिरे।  
तप्यसे तां हरिष्यामि द्यूतेन जयतां वर॥  
आहूयतां परं राजन्कुन्तीपुत्रो युधिष्ठिरः।  
अगत्वा संशयमहमयुद्ध्वा च चमूमुखे॥  
अक्षान्क्षिपन्नक्षतः सन्विद्वानविदुषो जये।  
ग्लहान्धनूंषि मे विद्धि शरानक्षांश्च भारत॥  
अक्षाणां हृदयं मे ज्यां रथं विद्धि ममास्फुरम्॥  
दुर्योधन उवाच।  
अयमुत्सहते राजच्छ्रियमाहर्तुमक्षवित्।  
द्यूतेन पाण्डुपुत्रेभ्यस्तदनुज्ञातुमर्हसि॥  
धृतराष्ट्र उवाच।  
स्थितोऽस्मि शासने भ्रातुर्विदुरस्य महात्मनः।  
तेन सङ्गम्य वेत्स्यामि कार्यस्यास्य विनिश्चयम्॥  
दुर्योधन उवाच॥  
\'कृष्णादभ्याधिकः सोऽपि क्षत्ता बोद्धा विशाम्पते।  
केवलं धर्ममेवाह न तद्विजयसाधकम्॥  
जयश्च धर्मतोपेतस्तथैव भरतर्षभ।  
तस्माद्विनयतो जेता तावुभौ च विरोधिनौ\'॥  
व्यपनेष्यति ते बुद्धिं विदुरो मुक्तसंशयः।  
पाण्डवानां हिते युक्तो न तथा मम कौरव॥  
नारभेतान्यसामर्थ्यात्पुरुषः कार्यमात्मनः।  
मतिसाम्यं द्वयोर्नास्ति कार्येषु कुरुनन्दन॥  
भयं परिहरन्मत्त आत्मानं परिपालयन्।  
वर्षासु क्लिन्नवटवत्तिष्ठन्नैवावसीदति॥  
न व्याधयो नापि यमः प्राप्तुं श्रेयः प्रतीक्षते।  
यावदेव भवेत्कल्पस्तावच्छ्रेयः समाचरेत्॥  
धृतराष्ट्र उवाच॥  
सर्वथा पुत्र बलिभिर्विग्रहो मे रोचते।  
वैरं विकारं सृजति तद्वै शस्त्रमनायसम्॥  
अनर्थमर्थं मन्यसे राजपुत्र सङ्ग्रन्थनं कलहस्यातियाति।  
तद्वै प्रवृत्तं तु यथाकथञ्चित् सृजेदसीन्निशितान्सायकांश्च॥  
दुर्योधन उवाच॥  
द्यूते पुराणैर्व्यवहारः प्रणीत\- स्तत्रात्ययो नास्ति न सम्प्रहारः।  
तद्रोचतां शकुनेर्वाक्यमद्य सभां क्षिप्रं त्वमिहाज्ञापयस्व॥  
स्वर्गद्वारं दीव्यतां नो विशिष्टं तद्वर्तिनां चापि तथैव युक्तम्।  
भवेदेवं ह्यात्मना तुल्यमेव दुरोदरं पाण्डवैस्त्वं कुरुष्व॥  
धृतराष्ट्र उवाच।  
वाक्यं न मे रोचते यत्त्वयोक्तं यत्ते प्रियं तत्क्रियतां नरेन्द्र।  
पश्चात्तप्स्यसे तदुपाक्रम्य वाक्यं न हीदृशं भावि वचो हि धर्म्यम्॥  
दृष्टं ह्येतद्विदुरेणै सर्वं विपश्चिता बुद्धिविद्यानुगेन।  
तदेवैतदवशस्याभ्युपैति महद्भयं क्षत्रियजीवघाति॥  
वैशम्पायन उवाच॥  
एवमुक्त्वा धृतराष्ट्रो मनीषी दैवं मत्वा परमं दुस्तरं च।  
शशासोच्चैः पुरुषान्पुत्रवाक्ये स्थितो राजा दैवसंमूढचेताः॥  
सहस्रस्तम्भां हेमवैदूर्यचित्रां शतद्वारां तोरणस्फाटिकाढ्याम्।  
सभामग्र्यां क्रोशमात्रायतां मे तद्विस्तारामाशु कुर्वन्तु युक्ताः॥  
श्रुत्वा तस्य त्वरिता निर्विशङ्काः प्राज्ञा दक्षास्तां तदा चक्रुराशु।  
सर्वद्रव्याण्युपजह्रुः सभायां सहस्रशः शिल्पिनश्चैव युक्ताः॥  
कालेनाल्पेनाथ निष्ठां गतां तां सभां रम्यां बहुरत्नां विचित्राम्।  
चित्रैर्हैमैरासनैरभ्युपेता\- माचख्युस्ते तस्य राज्ञः प्रतीताः॥  
ततो विद्वान्विदुरं मन्त्रिमुख्य\- मुवाचेदं धृतराष्ट्रो नरेन्द्रः।  
युधिष्ठिरं राजपुत्रं च गत्वा मद्वाक्येन क्षिप्रमिहानयस्व॥  
सभेयं मे बहुरत्ना विचित्रा शय्यासनैरुपपन्ना महार्हैः।  
सा दृश्यतां भ्रातृभिः सार्धमेत्य मुहृद्द्यूतं वर्ततामत्र चेति॥  
वैशम्पायन उवाच॥  
मतमाज्ञाय पुत्रस्य धृतराष्ट्रो नराधिपः।  
मत्वा च दुस्तरं दैवमेतद्राजंश्चकार ह॥  
अन्यायेन तथोक्तस्तु विदुरो विदुषां वरः।  
नाभ्यनन्दद्वचो भ्रातुर्वचनं चेदमब्रवीत्॥  
विदुर उवाच॥  
नाभिनन्दे नृपते प्रैषमेतं मैवं कृथाः कुलनाशाद्बिभेमि।  
पुत्रैर्भिन्नः कलहस्ते ध्रुवं स्या\- देतच्छङ्के द्यूतकृते नरेन्द्र॥  
धृतराष्ट्र उवाच।  
नेह क्षत्तः कलहस्तप्स्यते मां न चेद्दैवं प्रतिलोमं भविष्यत्।  
छात्रा तु दिष्टस्य वशे किलेदं सर्वं जगच्चेष्टति न स्वतन्त्रम्॥  
तदद्य विदुर प्राप्य राजानं मम शासनात्।  
क्षिप्रमानय दुर्धर्षं कुन्तीपुत्रं युधिष्ठिरम्॥ ॥  
इति श्रीमन्महाभारते सभापर्वणि द्यूतपर्वणि द्व्यशीतितमोऽध्यायः॥ 82 ॥

## टिप्पन्यः

 ग्लहान् पणान्॥ आस्फुरमक्षविन्यासपातनादिस्थानम् ॥ विनयतः अनयात्॥ दुरोदरं द्यूतम्॥

###### सभापर्व \- अध्याय 083

### ॥ श्रीः ॥

## 2.83. अध्यायः 083

## विषयाः

विदुरस्य इन्द्रप्रस्थगमनम्॥ 1॥ पाण्डवानां द्यूतसभाप्रवेशः॥ 2॥

## पाठः

वैशम्पायन उवाच॥  
ततः प्रायाद्विदुरोऽश्वैरुदारै\- र्महाजवैर्बलिभिः साधु दान्तैः।  
बलान्नियुक्तो धृतराष्ट्रेण राज्ञा मनीषिणां पाण्डवानां सकाशे॥  
सोऽभिपत्य तदध्वानमासाद्य नृपतेः पुरम्।  
प्रविवेश महाबुद्धिः पूज्यमानो द्विजातिभिः॥  
स राजगृहमासाद्य कुबेरभवनोपमम्।  
अभ्यागच्छत धर्मात्मा धर्मपुत्रं युधिष्ठिरम्॥  
तं वै राजा सत्यधृतिर्महात्मा अजातशत्रुर्विदुरं यथावत्।  
पूजापूर्वं प्रतिगृह्याजमीढ\- स्ततोऽपृच्छद्धृतराष्ट्रं सपुत्रम्॥  
युधिष्ठिर उवाच॥  
विज्ञायते ते मनसोऽप्रहर्षः कच्चित्क्षत्तः कुशलेनागतोऽसि।  
कच्चित्पुत्राः स्थविरस्यानुलोमा वशानुगाश्चापि विशोऽथ कच्चित्॥  
विदुर उवाच॥  
राजा महात्मा कुशली सपुत्र आस्ते वृतो ज्ञातिभिरिन्द्रकल्पः।  
प्रीतो राजन्पुत्रगुणैर्विनीतो विशोक एवात्मरतिर्महात्मा॥  
इदं तु त्वां कुरुराजोऽभ्युवाच पूर्वं पृष्ट्वा कुशलं चाव्ययं च।  
इयं सभा त्वत्सभातुल्यरूपा भ्रातॄणां ते दृस्यतामेत्य पुत्र॥  
समागम्य भ्रातृभिः पार्थ तस्यां सुहृद्द्यूतं क्रियतां रम्यतां च।  
प्रीयामहे भवतां सङ्गमेन समागताः कुरवश्चापि सर्वे॥  
दुरोदरा विहिता ये तु तत्र महात्मना धृतराष्ट्रेण राज्ञा।  
तान्द्रक्ष्यसे कितवान्सन्निविष्टा\- नित्यागतोऽहं नृपते तज्जुषस्व॥  
युधिष्ठर उवाच॥  
द्यूते क्षत्तः कलहो विद्यते नः को वै रोचतने बुध्यमानः।  
किं वा भवान्मन्यते युक्तरूपं भवद्वाक्ये सर्व एव स्थिताः स्मः॥  
विदुर उवाच॥  
जानाम्यहं द्यूतमनर्थमूलं कृतश्च यत्नोऽस्य मया निवारणे।  
राजा च मां प्राहिमोत्त्वत्सकाशं श्रुत्वा विद्वञ्श्रेय इहाचरस्व॥  
युधिष्ठिर उवाच॥  
के तत्रान्ये कितवा दीव्यमाना विना राज्ञो धृतराष्ट्रस्य पुत्रैः।  
पृच्छामि त्वां विदुर ब्रूहि नस्तान् यैर्दीव्यामः शतशः सन्निपत्य॥  
विदुर उवाच॥  
गन्धारराजः शकुनिर्विशाम्पते राजाऽतिदेवी कृतहस्तो मताक्षः।  
विनिंशतिश्चित्रसेनश्च राजा सत्यव्रतः पुरुमित्रो जयश्च॥  
युधिष्ठिर उवाच॥  
महाभयाः कितवाः सन्निविष्टा मायोपधा देवितारोऽत्र सन्ति।  
धात्रा तु दिष्टस्य वशे किलेदं सर्वं जगत्तिष्ठति न स्वतन्त्रम्॥  
नाहं राज्ञो धृतराष्ट्रस्य शासना\- न्न गन्तुमिच्छामि कवे दुरोदरम्।  
इष्टो हि पुत्रस्य पिता सदैव तदस्मि कर्ता विदुरात्थ मां यथा॥  
न चाकामः शकुनिना देविताहं न चेन्मां जिष्णुराह्वयिता सभायाम्।  
आहूतोऽहं न निवर्ते कदाचित् तदाहितं शाश्वतं वै व्रतं मे॥  
वैशम्पायन उवाच॥  
एवमुक्त्वा विदुरं धर्मराजः प्रायात्रिकं सर्वमाज्ञाप्य तूर्णम्।  
प्रायाच्छ्वोभूते सगणः सानुयात्रः सह स्त्रीभिर्दौपदामादि कृत्वा॥  
दैवं हि प्रज्ञां मुष्णाति चक्षुस्तेज इवापतत्।  
धातुश्च वशमन्वेति पाशैरिव नरः सितः॥  
इत्युक्त्वा प्रययौ राजा सह क्षत्र्रा युधिष्ठिरः।  
अमृष्यमाणस्तस्याथ समाह्वानमरिन्दमः॥  
बाह्लिकेन रथं यत्तमास्थाय परवीरहा।  
परिच्छन्नो ययौ पार्थो भ्रातृभिः सह पाण्डवः।  
राजश्रिया दीप्यमानो ययौ ब्रह्मपुरः सरः॥  
\'सन्दिदेश ततः प्रेष्यानागतान्नगरं प्रति।  
ततस्ते नृपशार्दूल चक्रुर्वै नृपशासनम्॥  
ततो राजा महातेजाः संयम्य सपरिच्छदम्।  
ब्राह्मणैः स्वस्ति वाच्याथ प्रययौ मन्दिराद्बहिः  
ब्राह्मणेभ्यो धनं दत्त्वा गत्यर्थं स यथाविधि।  
अन्येभ्यः स तु दत्त्वा च गन्तुमेवोपचक्रमे॥  
सर्वलक्षणसम्पन्नं राजहंसपरिच्छदम्।  
तमारुह्य महाराजो गजेन्द्रं षष्टिहायनम्॥  
हारी किरीटी हेमाभः सर्वाभरणभूषितः।  
रराज राजन्पार्थो वै परया नृपशोभया॥  
रुक्मवेदिगतः प्राज्यो ज्वलन्निव हुताशनः।  
ततो जगाम राजा स प्रहृष्टनरवाहनः॥  
रथघोषेण महता पूरयन्वै नभः स्थलम्।  
संस्तूयमानः स्तुतिभिः सूतमागधबन्दिभिः॥  
महासैन्येन सहितो यथादित्यः स्वरश्मिभिः।  
पाण्डुरेणातपत्रेण ध्रियमाणेन मूर्धनि॥  
बभौ युधिष्ठिरो राजा पौर्णमास्यामिवोडुराट्।  
चामरैर्हेमदण्डैश्च धूयमानः समन्ततः॥  
जयाशिषः प्रहृष्टानां नराणां पथि पाण्डवः।  
प्रत्यगृह्णाद्यथान्यायं यथआवद्भरतर्षभः॥  
तथैव सैनिका राजन्राजानमनुयान्ति ये।  
तेषां हलहलाशब्दो दिवं स्तब्धः प्रतिष्ठितः॥  
नृपस्याग्ने ययौ राजन्भीमसेनो रथी बली।  
उभौ पार्श्वगतौ राज्ञः सतल्पौ वै सुकल्पितौ॥  
अधिरूढौ यमौ चापि जग्मतुर्भरतर्षभ।  
शोभयन्तौ महासैन्यं तावुभौ रूपशालिनौ॥  
पृष्ठतोऽनुययौ जिष्णुर्वीरः शस्त्रभृतां वरः।  
श्वेताश्वो गाण्डिवं गृह्य अग्निदत्तं रथं गतः॥  
सैन्यमध्ये ययौ राजन्कुरुराजो युधिष्ठिरः।  
द्रौपदीप्रमुखा नार्यः सानुगाः सपरिच्छदाः॥  
आरुह्य ता विचित्राङ्ग्यो यानानि विविधानि च।  
महत्या सेनया राजन्नग्रे यानानि विविधानि च।  
समृद्धनरनागाश्वं सपताकरथध्वजम्।  
संनद्धवरनिस्त्रिंशं पथि निर्घोषनिः स्वनम्॥  
शङ्खदुन्दुभितालानां वेणुवीणानुवनादितम्।  
शुशुभे पाण्डवं सैन्यं प्रयास्यत्तत्तदा नृप॥  
यथा कुबेरो लङ्कायां पुरा चात्यन्तशोभया।  
महत्या सेनया सार्धं गुरुमिन्द्रं स गच्छति॥  
तथा ययौ स पार्थोऽपि असङ्ख्येयविभूतिना।  
सुसमृद्धेन सैन्येन यथा वैश्रवणस्तथा॥  
स सरांसि नदीश्चैव वनान्युपवनानि च।  
अत्यक्रामन्महाराज पुरीं चाभ्यवपद्यत॥  
स हास्तिनसमीपे तु कुरुराजो युधिष्ठिरः।  
चक्रे निवेशनं तत्र ततः स सहसैनिकाः॥  
शिवे देशे समे चैव न्यवसत्पाण्डवस्तदा।  
ततोराजन्समाहूय शोकविह्वलया गिरा॥  
एतद्वाक्यं च सर्वस्वं धृतराष्ट्रचिकीर्षितम्।  
आचचक्षे यथावृत्तं विदुरोऽथ नृपस्य ह॥  
तच्छ्रुत्वा भाषितं तेन धर्मराजोऽब्रवीदिदम्।  
न मर्षयाम्यहं क्षत्तः समाह्वानं व्रतं हि मे।  
स्वस्त्यस्तु लोके विप्राणां प्रजानां चैव सर्वदा॥  
वैशम्पायन उवाच॥  
प्रविवेश ततो राजा नगरं नागसाह्वयम्।  
धृतराष्ट्रेण चाहूतः कालस्य समयेन च\'॥  
स हास्तिनपुरं गत्वा धृतराष्ट्रगृहं ययौ।  
समियाय च धर्मात्मा धृतराष्ट्रेण पाण्डवः॥  
तथा भीष्मेण द्रोणेन कर्णेन च कृपेण च।  
समियाय यथान्यायं द्रौणिना च विभुः सह  
समेत्य च महाबाहुः सोमदत्तेन चैव ह।  
दूर्योधनेन सभ्रात्रा सौबलेन च वीर्यवान्॥  
ये चान्ये तत्र राजानः पूर्वमेव समागताः।  
दुःशासनेन वीरेण सर्वैर्भ्रातृभिरेव च॥  
जयद्रथेन च तथा कुरुभिश्चापि सर्वशः।  
ततः सर्वैर्महाबाहुर्भ्रातृभिः पिरवारितः॥  
प्रविवेश गृहं राज्ञो धृतराष्ट्रस्य धीमतः।  
ददर्श तत्र गान्धारीं देवीं पतिमनुव्रताम्॥  
स्नुषाभिः संवृतां शश्वत्ताराभिरिव रोहिणीम्।  
अभिवाद्य स गान्धारीं तया च प्रतिनन्दितः॥  
ददर्श पितरं वृद्धं प्रज्ञाचक्षुषमीश्वरम्॥  
राज्ञा मूर्धन्युपाघ्रातास्ते च कौरवनन्दनाः।  
चत्वारः पाण्डवा राजन्भीमसेनपुरोगमाः॥  
ततो हर्षः समभवत्कौरवाणां विशाम्पते।  
तान्दृष्ट्वा पुरुषव्याघ्रान्पाण्डवान्प्रियदर्शनान्॥  
विविशुस्तेऽभ्यनुज्ञाता रत्नवन्ति गृहाणि च।  
ददृशुश्चोपयातारो द्रोपदीप्रमुखाः स्त्रियः॥  
याज्ञसेन्याः परामृद्धिं दृष्ट्वा प्रज्वलितामिव।  
स्नुषास्ता धृतराष्ट्रस्य नातिप्रमनसोऽभवन्॥  
ततस्ते पुरुषव्याघ्रा ग्तवा स्त्रीभिस्तु संविदम्।  
कृत्वा व्यायामपूर्वाणि कृत्यानि प्रतिकर्म च॥  
ततः कृताह्निकाः सर्वे दिव्यचन्दनभूषिताः।  
कल्याणमनसश्चैव ब्राह्मणान्स्वस्ति वाच्य च॥  
मनोज्ञमशनं भुक्त्वा विविशुः शरणान्यथ।  
उपगीयमाना नारीभिरस्वपन्कुरुपुङ्गवाः॥  
जगाम तेषां सा रात्रिः पुण्या रतिविहारिणाम्।  
स्तूयमानाश्च विश्रान्ताः काले निद्रामथात्यजन्॥  
मुखोषितास्ते रजनीं प्रातः सर्वे कृताह्निकाः।  
सभां रम्यां प्रविविशुः कितवैरभिनन्दिताः॥ ॥  
इति श्रीमन्महाभारते सभापर्वणि द्यूतपर्वणि व्यशीतितमोऽध्यायः॥83 ॥

## टिप्पन्यः

 द्विजातिभिस्त्रैवर्णिकैः॥ आत्मरतिः आत्मनः स्वस्योत्कर्ष एव रतिर्यस्य नतु धर्ममन्वीक्षते इति भावः॥ अव्ययं धनादेरविनाशम्॥ दुरोदरा द्यूतकराः॥ आदि अविभक्तिकनिर्देशः॥ यातारः यातरः॥ संविदं मिथः कथाम्। व्यायामः श्रमानोदनव्यापारः पूर्वो येषां तानि। प्रतिकर ्म केशप्रसाधनादिपरिष्कारम्॥

###### सभापर्व \- अध्याय 084

### ॥ श्रीः ॥

## 2.84. अध्यायः 084

## विषयाः

शकुनियुधिष्ठिरयोः संवादः॥ 1॥ द्यूतनिर्धारणम्॥2॥

## पाठः

वैशम्पायन उवाच॥  
प्रविश्य तां सभां पार्था युधिष्ठिरपुरोगमाः।  
समेत्य पार्थिवान्सर्वान्पूजार्हानभिपूज्य च॥  
यथावयः समेयाना उपविष्टा यथार्हतः।  
आसनेषु विचित्रेषु स्पर्द्ध्यास्तरणवत्सु च॥  
तेषु तत्रोपविष्टेषु सर्वेष्वथ नृपेषु च।  
शकुनिः सौबलस्तत्र युधिष्ठिरमभाषत॥  
शकुनिरुवाच॥  
उपस्तीर्णा सभा राजन्सर्वे त्वयि कृतक्षणाः।  
अक्षानुप्त्वा देवनस्य समयोऽस्तु युधिष्ठिर॥  
युधिष्ठिर उवाच।  
नितिर्देवनं पापं न क्षात्रोऽत्र पराक्रमः।  
न च नीतिर्ध्रुवा राजन्किं त्वं द्यूतं प्रशंससि॥  
न हि मानं प्रशंसन्ति निकृतौ कितवस्य हि।  
शकुने मैवं नोऽजैषीरमार्गेण नृशंसवत्॥  
शकुनिरुवाच।  
यो वेत्ति सङ्ख्या निकृतौ विधिज्ञ\- श्चेष्टास्वखिन्नः कितवोऽक्षजासु।  
महामतिर्यश्च जानाति द्यूतं स वै सर्वं सहते प्रक्रियासु॥  
अक्षग्लहः सोऽभिभवेत्परं न\- स्तेनैव दोषो भवतीह पार्थ।  
दीव्यामहे पार्थिव मा विशङ्कां कुरुष्व पाणं च चिरं च मा कृथाः॥  
युधिष्ठिर उवाच।  
एवमाहायमसितो देवलो मुनिसत्तमः।  
इमानि लोकद्वाराणि यो वै भ्राम्यति सर्वदा॥  
इदं वै देवनं पापं निकृत्या कितवैः सह।  
धर्मेण तु जयो युद्धे तत्परं न तु देवनम्॥  
नार्या म्लेच्छन्ति भाषाभिर्मायया न चरन्त्युत।  
अजिह्यमशठं युद्धमेतत्सत्पुरुषव्रतम्॥  
शक्तितो ब्राह्मणार्थाय शिक्षितुं प्रयतामहे।  
तद्वै वित्तं मातिदेवीर्माजैषीः शकुने परान्॥  
निकृत्या कामये नाहं सुखान्युत धनानि वा।  
कितवस्येह कृतिनो वृत्तमेतन्न पूज्यते॥  
शकुनिरुवाच।  
श्रोत्रियः श्रोत्रियानेति निकृत्यैव युधिष्ठिर।  
विद्वानविदुषोऽभ्येति नाहुस्तां निकृतिं जनाः॥  
अक्षैर्हि शिक्षितोऽभ्येति निकृत्यैव युधिष्ठिर।  
विद्वानविदुषोऽभ्येति नाहुस्तां निकृतिं जनाः॥  
अकृतास्त्रं कृतास्रश्च दुर्बलं बलवत्तरः।  
एवं कर्मसु सर्वेषु निकृत्यैव युधिष्ठिरः।  
विद्वानविदुषोभ्येति नाहुस्तां निकृतिं जनाः॥  
एवं त्वं मामिहाभ्येत्य निकृतिं यदि मन्यसे।  
देवनाद्विनिवर्तस्व यदि ते विद्यते भयम्॥  
युधिष्ठिर उवाच॥  
आहूतो न निवर्तेयमिति मे व्रतमाहितम्।  
विधिश्च बलवान्राजन्दिष्टस्यास्मि वशे स्थितः॥  
अस्मिन्समागमे केन देवनं मे भविष्यति।  
प्रतिपाणश्च कोऽन्योस्ति ततो द्यूतं प्रवर्तताम्॥  
दुर्योधन उवाच।  
अहं दातास्मि रत्नानां धनानां च विशाम्पते।  
मदर्थे देविता चायं शकुनिर्मातुलो मम॥  
युधिष्ठिर उवाच॥  
अन्येनान्यस्य वै द्यूतं विषमं प्रतिभाति मे।  
एतद्विद्विन्नुपादत्स्व काममेवं प्रवर्ततम्॥ ॥  
इति श्रीमन्महाभारते सभापर्वणि द्यूतपर्वणि चतुरशीतितमोऽध्यायः॥84 ॥

## टिप्पन्यः

 पापं पापहेतुः॥ पाणं पणनीयद्रव्यम्॥

###### सभापर्व \- अध्याय 085

###### सभापर्व \- अध्याय 086

### ॥ श्रीः ॥

## 2.86. अध्यायः 086

## विषयाः

विदुरेण धृतराष्ट्रं प्रति दुर्योधननिन्दापूर्वकं द्यूतोपरमचोदनम्॥1॥

## पाठः

वैशम्पायन उवाच॥  
एवं प्रवर्तिते द्यूते घोरे सर्वापहारिणि।  
सर्वसंशयनिर्मोक्ता विदुरो वाक्यमब्रवीत्॥  
महाराज विजानीहि यत्त्वां वक्ष्यामि भारत।  
मुमूर्षोरौषधमिव न रोचेतापि ते श्रुतम्॥  
यद्वै पुरा जातमात्रो रुराव गोमायुवद्विस्वरं पापचेताः।  
दुर्योधनो भारतानां कुलघ्नः सोऽयं युक्तो भवतां कालहेतुः॥  
गृहे वसन्तं गोमायुं त्वं वै मोहान्न बुध्यसे।  
दुर्योधनस्य रूपेण शृणु काव्यां गिरं मम॥  
मधु वै माध्विको लब्ध्वा प्रपातं नैव बुध्यते।  
आरुह्य तं मज्जति वा पतनं चाधिगच्छति॥  
सोऽयं मत्तोऽक्षद्यूतेन मधुवन्न पीरक्षते।  
प्रपातं बुध्यते नैव वैरं कृत्वा महारथैः॥  
विदितं मे महाप्राज्ञ भोजेष्वेवासमञ्जसम्।  
पुत्रं संत्यक्तवान्पूर्वं पौराणां हितकाम्यया॥  
अन्धका यादवा भोजाः समेताः कंसमत्यजन्।  
नियोगात्तु हते तस्मिन्कृष्णेनामित्रघातिना॥  
एवं ते ज्ञातयः सर्वे मोदमानाः शतं समाः।  
त्वन्नियुक्तः सव्यसाची निगृह्णातु सुयोधनम्॥  
निग्रहादस्य पादस्य मोदन्तां कुरवः सुखम्।  
काकेनेमांश्चित्रवर्हाञ्शार्दूलान्क्रोष्टुकेन च।  
क्रीणीष्व पाण्डवान्राजन्मा मज्जीः शोकसागरे॥  
त्यजेत्कुलार्थे पुरुषं ग्रामस्यार्थे कुलं त्यजेत्।  
ग्रामं जनपदस्यार्थे आत्मार्थे पृथिवीं त्यजेत्॥  
सर्वज्ञः सर्वभावज्ञः सर्वशत्रुभयङ्करः।  
इति स्म भाषते काव्यो जम्भत्यागे महाऽसुरान्॥  
हिरण्यष्ठीविनः कांश्चित्पक्षिणो वनगोचरान्।  
गृहे किल कृतावासाँल्लोभाद्राजा न्यपीडयत्।  
स चोपभोगलोभान्धो हिरण्यार्थी परन्तप॥  
आयतिं च तदात्वं च उभे सद्यो व्यनाशयत्।  
तदर्थकामस्तद्वत्त्वं माद्रुहः पाण्डवान्नृप॥  
मोहात्मा तप्स्यसे पश्चात्पत्रिहा पुरुषो यथा।  
जातञ्जातं पाण्डवेभ्यः पुष्पमादत्स्व भारत॥  
मालाकार इवारामे स्नेहं कुर्वन्पुनः पुनः।  
वृक्षानङ्गारकारीव मैनाद्याक्षीः समूलकान्।  
मा गमः समुतामात्यः सबलश्च यमक्षयम्॥  
समवेतान्हि कः पार्थान्प्रतियुध्येत भारत।  
मरुद्भिः सहितो राजन्नपि साक्षान्मरुत्पतिः॥  
द्यूतं मूलं कलहस्याभ्युपैति मिथो भेदं महते दारुणाय।  
तदा स्थितोऽयं धृतराष्ट्रस्य पुत्रो दुर्योधनः सृजते वैरमुग्रम्॥  
प्रातिपेयाः शान्तनवा भीमसेनाः सबाह्निकाः।  
दुर्योधनापराधेन कृच्छ्रं प्राप्स्यन्ति सर्वशः॥  
दुर्योधनो मदेनैव क्षेमं व्यपोहति।  
विषाणं गौरिव मदात्स्वयमारुजतेत्मनः॥  
यश्चित्तमन्वेति परस्य राजन् वीरः कविः स्वामवमत्य दृष्टिम्।  
नावं समुद्र इव बालनेत्रा\- मारुह्य घोरे व्यसने निमज्जेत्॥  
दुर्योधनो ग्लहते पाण्डवेन प्रीयायसे त्वं जयतीति तच्च।  
अतिनर्मा जायते संप्रहारो यतो विनाशः समुपैति पुंसाम्॥  
आकर्षस्तेऽवाक्फलः सुप्रणीतो हृदि प्रौढो मन्त्रपदः समाधिः।  
युधिष्ठिरेण कलहस्तवाय\- मचिन्तितोऽभिमतः स्वबन्धुना॥  
प्रातिपेयाः शान्तनवाः शृणुध्वं काव्यां वाचं संसदि कौरवाणाम्।  
वैश्वानरं प्रज्वलितं सुघोरं मा यास्यध्वं मन्दमनुप्रपन्नः॥  
यदा मन्युं पाण्डवोऽजातशत्रु\- र्न संयच्छेदक्षमदाभिभूतः।  
वृकोदरः सव्यसाची यमौ च कोऽत्र द्वीपः स्यात्तुमुले वस्तदानीम्॥  
महाराज प्रभवस्त्वं धनानां पुरा द्यूतान्मनसा यावदिच्छेः।  
बहुवित्तान्पाण्डवांश्चेज्जयस्त्वं किं ते तत्स्याद्वसु विन्देह पार्थान्॥  
जानीमहे देवितं सौबलस्य वेद द्यूते निकृतिं पार्वतीयः।  
यतः प्राप्तः शकुनिस्तत्र यातु मा यूयुधो भारत पाण्डवेयान्॥ ॥  
इति श्रीमन्महाभारते सभापर्वणि द्यूतपर्वणि षडशीतितमोऽध्यायः॥ 86॥

## टिप्पन्यः

 काव्यं कविना शुक्रेणोक्तां नीतिगिरम्॥ माध्विको मधुपण्यवान्। प्रपातं भृगुम् ॥ नियोगाद्दैवयोगात्॥ चित्रवर्हान् मयूरान्॥ आयतिमुत्तरकालम्। तदात्वं सांप्रतम्। तत्तस्मात्। अर्थकामो धनकामः॥ पत्रिहा पक्षिहा ॥ बालनेत्रामव्युत्पन्ननेतृकाम्॥ ग्लहते पणं करोति। प्रीयायसे अतिशयेन प्रीयसे॥ आकर्षो द्यूतम् ॥ जयः अजयः॥

###### सभापर्व \- अध्याय 087

### ॥ श्रीः ॥

## 2.87. अध्यायः 087

## विषयाः

दुर्योधनेन विदुरोपालम्भः॥ 1॥ विदुरेण धृतराष्ट्रस्य हितोपदेशः॥ 2॥

## पाठः

दुर्योधन उवाच॥  
परेषामेव यशसा श्लोघसे त्वं सदा क्षत्तः कुत्सयन्धार्तराष्ट्रान्।  
जानीमहे विदुर यत्प्रियस्त्वं बालानिवास्मानवमन्यसे नित्यमेव॥  
स विज्ञेयः पुरुषोऽन्यत्रकामो निन्दाप्रशंसे हि तथा युनक्ति।  
जिह्वाऽऽत्मनो हृदयस्थं व्यनक्ति जानीमहे त्वन्मनसः प्रातिकूल्यम्॥  
उत्सङ्गे च व्याल इवाहितोऽसि मार्जरवत्पोषकं चोपहंसि।  
भर्तृघ्नं त्वां न हि पापीय आहु\- स्तस्मात्क्षत्तः किं न बिभेषि पापात्॥  
जित्वा शत्रून्फलमाप्तं महद्वै माऽस्मान्क्षत्तः परुषामीह वोचः।  
द्विषद्भिस्त्वं सम्प्रयोगाभिनन्दी मुहुर्देषं यासि नः सम्प्रयोगात्॥  
अमित्रतां याति नरोऽक्षमं ब्रुव\- न्निगूहते गुह्यममित्रसंस्तवे।  
तदाश्रितोऽपत्रप किं नु बाधसे यदिच्छसि त्वं तदिहाभिभाषतसे॥  
मा नोऽवमंस्था विद्य मानस्तवेदं शिक्षस्व बुद्धिं स्थविराणां सकाशात्।  
यशो रक्षस्व विदुर सम्प्रणीतं मा व्यापृतः परकार्येशु भूस्त्वम्॥  
अहं कर्तेति विदूर मा च मंस्था मा नो नित्यं परुषाणीह वोचः।  
न त्वां पृच्छामि विदुर यद्धितं मे स्वस्ति क्षत्तर्मा तितिक्षून् क्षिण् त्वम्॥  
एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता।  
तेनानुशिष्टः प्रवणादिवाम्भो यथा नियुक्तोऽस्ति तथा भवामि॥  
भिनत्ति शिरसा शैलमहिं भोजयते च यः।  
धीरेव कुरुते तस्य कार्याणामनुशासनम्।  
यो बलादनुशास्तीह सोऽमित्रं तेन विन्दति॥  
मित्रतामनुवृत्तं तु समुपेक्षत्यपण्डितः।  
दीप्य यः प्रदीप्ताग्निं प्राच्किरं नाभिधावति।  
भस्मापि न स विन्देत शिष्टं क्वचन भारत॥  
न वासयेत्पारवर्ग्यं द्विषन्तं विशेषतः क्षत्तरहितं मनुप्यम्।  
स यत्रेच्छसि विदुर तत्र गच्छ सुसान्त्विता ह्यसती स्त्री जहाति॥  
विदुर उवाच॥  
एतावता पुरुषं ये त्यजन्ति तेषां सख्यमन्तवद्ब्रूहि राजन्।  
राज्ञां हि चित्तानि परिप्लुतानि सान्त्वं दत्वा मुसलैर्घातयन्ति॥  
अबालत्वं मन्यसे राजपुत्र बालोऽहमित्येव सुमन्दबुद्धे।  
यः सौहृदे पुरुषं स्थापयित्वा पश्चादेनं दूषयते स बालः॥  
न श्रेयसे नीयते मन्दबुद्धिः स्त्री श्रोत्रियस्येव गृहे प्रदुष्टा।  
ध्रुवं न रोचेद्भरतर्षभस्य पतिः कुमार्या इव षष्टिवर्षः॥  
अतः प्रियं चेदनुकाङ्क्षसे त्वं सर्वेषु कार्येषु हिताहितेषु स्त्रियश्च राजञ्जडपङ्गुकांश्च पृच्छ त्वं वै तादृशांश्चैव सर्वान्॥  
लभ्यते खलु पापीयान्नरोऽनु प्रियवागिह।  
अप्रियस्य हि पथ्यस्य वक्ता श्रोता च दुर्लभः  
यस्तु धर्मपरश्च स्याद्धित्वा भर्तुः प्रियाप्रिये।  
अप्रियाण्याह पथ्यानि तेन राजा सहायवान्॥  
अव्याधइजं कटुजं तीक्ष्णमुष्णं यशोमुषं परुषं पूतिगन्धिम्।  
सतां पेयं यन्न पिबन्त्यसन्तो मन्युं महाराज पिब प्रशाम्य ॥  
वैचित्रवीर्यस्य यशो धनं च वाञ्छाम्यहं सहपुत्रस्य शश्वत्।  
यथा तथा तेऽस्तु नमश्चतेऽस्तु ममापि च स्वस्ति दिशन्तु विप्राः॥  
आशीविषान्नेत्रविषान्कोपयेन्न च पण्डितः।  
एवं तेऽहं वदामीदं प्रयतः कुरुनन्दन॥ ॥  
इति श्रीमन्महाभारते सभापर्वणि द्यूतपर्वणि सप्ताशीतितमोऽध्यायः॥ 87 ॥

## टिप्पन्यः

 पापीयः पापीयांसम्॥ पारवर्ग्यं शत्रुपक्षजातम्॥

###### सभापर्व \- अध्याय 088

### ॥ श्रीः ॥

## 2.88. अध्यायः 088

## विषयाः

सपत्नीभ्रातृकस्य युधिष्ठिरस्य शकुनिना पराजयः॥ 1॥

## पाठः

शकुनिरुवाच॥  
बहुवित्तं पराजैषीः पाण्डवानां युधिष्ठिर।  
आचक्ष्व वित्तं कौन्तेय यदि तेऽस्त्यपराजितम्॥  
युधिष्ठिर उवाच॥  
मम वित्तमसङ्ख्येयं यदहं वेद सौबल।  
अथ त्वं शकुने कस्माद्वित्तं समनुपृच्छसि॥  
अयुतं प्रयुतं चैव शङ्कुं पद्मं तथार्बुदम्।  
खर्वं शङ्खं निखर्वं च महापद्मं च कोटयः॥  
मध्यं चैव परार्धं च सपरं चात्र पण्यताम्।  
एतन्मम धनं राजंस्तेन दीव्याम्यहं त्वया॥  
वैशम्पायन उवाच॥  
एतच्छुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत॥  
युधिष्ठिर उवाच॥  
गवाश्वं बहुधेनूकमसङ्ख्येयमजाविकम्।  
यत्किञ्चिदनु पर्णाशां प्राक् सिन्धोरपि सौबल।  
एतन्मम धनं सर्वं तेन दीव्याम्यहं त्वया॥  
वैशम्पायन उवाच॥  
एतच्छुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत॥  
युधिष्ठिर उवाच॥  
पुरं जनपदो भूमिरब्राह्मणधनैः सह।  
अब्राह्मणाश्च पुरुषा राजञ्शिष्टं धनं मम।  
एतद्राजन्मम धनं तेन दीव्याम्यहं त्वया॥  
वैशम्पायन उवाच॥  
एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत॥  
युधिष्ठिर उवाच॥  
राजपुत्रा इमे राजञ्छोमन्ते यैर्विभूषिताः।  
कुम्डलानि च निष्काश्च सर्वं राजविभूषणम्।  
एतन्मम धनं राजंस्तेन दीव्याम्यहं त्वया॥  
वैशम्पायन उवाच॥  
एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत॥  
युधिष्ठिर उवाच॥  
श्यामो युवा लोहिताक्षः सिंहस्कन्धो महाभुजः।  
नकुलो ग्लह एवैकी विद्ध्येतन्मम तद्धनम्॥  
शकुनिरुवाच।  
प्रियस्ते नकुलो राजन्राजपुत्रो युधिष्ठिर।  
अस्माकं वशतां प्राप्तो भूयः केनेह दीव्यसे॥  
वैशम्पायन उवाच॥  
एवमुक्त्वा तु तानक्षाञ्शकुनिः प्रत्यदीव्यत।  
जितमित्येव शकुनिर्युधिष्ठिरमभाषत॥  
युधिष्ठिर उवाच॥  
अयं धर्मान्सहदेवोऽनुशास्ति लोके ह्यस्मिन्पण्डिताख्यां गतश्च।  
अनर्हता राजपुत्रेण तेन दीव्याम्यहं चाप्रियवत्प्रियेण॥  
वैशम्पायन उवाच॥  
एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत॥  
शकुनिरुवाच॥  
माद्रीपुत्रौ प्रियौ राजंस्तवेमौ विजितौ मया।  
गरीयांसौ तु मन्ये भीमसेनधनञ्जयौ॥  
युधिष्ठिर उवाच।  
अधर्मं चरसे नूनं यो नावेक्षसि वै नयम्।  
यो नः सुमनसां मूढ विभेदं कर्तुमिच्छसि॥  
शकुनिरुवाच॥  
गर्ते मत्तः प्रपतते प्रमत्तः स्थाणुमृच्छति।  
ज्येष्ठो राजन्व्ररिष्ठोऽसि नमस्ते भरतर्षभ॥  
स्वप्ने तानि न दृश्यन्ते जाग्रतो वा युधिष्ठिर।  
कितवा यानि दीव्यन्तः प्रलपन्त्युत्कटा इव॥  
युधिष्ठिर उवाच॥  
यो नः सङ्ख्ये नौरिव पारनेता जेता रिपूणां राजपुत्रस्तरस्वी।  
अनर्हता लोकवीरेण तेन दीव्याम्यहं शकुने फाल्गुनेन॥  
वैशम्पायन उवाच॥  
एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत॥  
शकुनिरुवाच।  
अयं मया पाण्डवानां धनिर्धरः पराजितः पाण्डवः सव्यसाची।  
भीमेन राजन्दयितेन दीव्य यत्कैतवं पाण्डव तेऽवशिष्टम्॥  
युधिष्ठिर उवाच॥  
यो नो नेता यो युधि नः प्रणेता यथा वज्री दानवशत्रुरेकः।  
तिर्यक्प्रेक्षी सन्नतभ्रूर्महात्मा सिंहस्कन्धो यश्च सदाऽत्यमर्षी॥  
बलेन तुल्यो यस्यप पुमान्न विद्यते गदाभृतामग्र्य इहारिमर्दनः।  
अनर्हता राजपुत्रेण तेन दीव्याम्यहं भीमसेनेन राजन्॥  
वैशम्पायन उवाच॥  
एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत॥  
शकुनिरुवाच।  
बहुवित्तं पराजैषीर्भ्रातॄंश्च सहयद्विपान्।  
आचक्ष्व वित्तं कौन्तेय यदि तेऽस्त्यपराजितम्॥  
युधिष्ठिर उवाच॥  
अहं विशिष्टः सर्वेषां भ्रातॄणां दयितस्तथा।  
कुर्यामहं जितः कर्म स्वयमात्मन्युपल्पुते॥  
वैशम्पायन उवाच॥  
एतच्छ्रुत्वा व्यवसितो निकृतिं समुपाश्रितः।  
जितमित्येव शकुनिर्युधिष्ठिरमभाषत॥  
शकुनिरुवाच।  
एतत्पापिष्ठमकरोर्यदात्मानं पराजयेः।  
शिष्टे सति धने राजन्पाप आत्मपराजयः॥  
वैशम्पायन उवाच॥  
एवमुक्त्वा मताक्षस्तान् ग्लहे सर्वानवस्थितान्।  
पराजयल्लोकवीरानुक्त्वा राज्ञां पृथक् पृथक्॥  
शकुनिरुवाच॥  
अस्ति ते वै प्रिया राजन् ग्लह एकोऽपराजितः।  
पणस्व कृष्णां पाञ्चालीं तयात्मानं पुनर्जय॥  
युधिष्ठिर उवाच॥  
नैव ह्रस्वा न महती न कृशा नातिरोहिणी।  
नीलकुञ्चितकशी च तया दीव्याम्यहं त्वया॥  
शारदोत्पलपत्राक्ष्या शारदोत्पलगन्धया।  
शारदोत्पलसेविन्या रूपेण श्रीसमानया॥  
तथैव स्यादानुशंस्यात्तथ स्याद्रूपसम्पदा।  
तथा स्याच्छीलसम्पत्त्या यामिच्छेत्पुरुषः स्त्रियम्॥  
सर्वैर्गुणैर्हि सम्पन्नामनुकूलां प्रियंवदाम्।  
यादृशीं धर्मकामार्थसिद्धिमिच्छेन्नरः स्त्रियम्॥  
चरमं संविशति या प्रथमं प्रतिबुध्यते।  
आगोपालाविपालेभ्यः सर्वं वेद कृताकृतम्॥  
आभाति पद्मवद्वक्त्रं सस्वेदं मल्लिकेव च।  
वेदीमध्या दीर्घकेशी ताम्रास्या नातिलोमशा॥  
तयैवंविधया राजन्पाञ्चाल्याहं सुमध्यमा।  
ग्लहं दीव्यामि चार्वङ्ग्या द्रौपद्या हन्त सौबल॥  
वैशम्पायन उवाच॥  
एवमुक्ते तु वचने धर्मराजेन धीमता।  
धिग्धिगित्येव वृद्धानां सभ्यानां निः सृता गिरः॥  
चुक्षुभे सा सभा राजन्राज्ञां सञ्जत्रिरे शुचः।  
भीष्मद्रोणकृपादीनां स्वेदश्च समजायत॥  
शिरो गृहीत्वा विदुरो गतसत्व इवाभवत्।  
आस्ते ध्यायन्नधोवक्त्रो निः श्वसन्निव पन्नगः॥  
\'बाह्लीकः सोमदत्तश्च प्रातिपेयश्च सञ्जयः।  
द्रौणिर्भूरिश्रवाश्चैव युयुत्सुर्धृतराष्ट्रजः।  
आसुर्वीक्ष्य त्वधोवक्त्रा निश्वसन्त इवोरगाः\'॥  
धृतराष्ट्रस्तु संहृष्टः पर्यपृच्छत्पुनः पुनः।  
किं जितं किं जितमिति ह्याकारं नाभ्यरक्षत॥  
जहर्ष कर्णोऽतिभृशं सह दुःशासनादिभिः।  
इतरेषां तु सभ्यानां नेत्रेभ्यः प्रापतञ्जलम्॥  
सौबलस्त्वभिघायैव जितकाशी मदोत्कटः।  
जितमित्येव तानक्षान्पुररेवान्वपद्यत॥ ॥  
इति श्रीमन्महाभारते सभापर्वणि द्यूतपर्वणि अष्टाशीतितमोऽध्यायः॥88॥

## टिप्पन्यः

 पर्णाशा नदी॥ कैतव कितवेभ्य आहर्तव्यं धनम्॥ जितकाशी जयशोभी॥

###### सभापर्व \- अध्याय 089

### ॥ श्रीः ॥

## 2.89. अध्यायः 089

## विषयाः

दुश्शासनेन द्रौपद्याः सभां प्रत्यानयनम्॥ 1॥ द्रौपद्या सभ्यान्प्रति प्रश्नः॥ 2॥

## पाठः

दुर्योधन उवाच॥  
एहि क्षत्तर्द्रौपदीमानस्व प्रियां भार्यां संमतां पाण्डवानाम्।  
संमार्जतां वेश्म परैतु शीघ्रं तत्रास्तु दासीभिरपुण्यशीला॥  
विदुर उवाच॥  
दर्विभाषं भाषितं त्वादृशेन न मन्द सम्बुद्ध्यसि पाशबद्धः।  
प्रपाते त्वं लम्बमानो न वेत्सि व्याघ्रान्मृगः कोपयसेऽतिवेलम्॥  
आशीविषास्ते शिरसि पूर्णकोपा महाविषाः।  
मा कोपिष्ठाः सुमन्दात्मन्मा गमस्त्वं यमक्षयम्॥  
न हि दासीत्वमापन्ना कृष्णा भवितुमर्हति।  
जनीशेन हि राज्ञैषा पणे न्यस्तेति मे मतिः॥  
अयं दत्ते वेणुरिवात्मघाती फलं राजा धृतराष्ट्रस्य पुत्रः।  
द्यूतं हि वैराय महाभयाय मत्तो न बुध्यत्ययमन्तकालम्॥  
नारुन्तुदः स्यान्न नृशंसवादी न हीनताः परमभ्याददीत।  
ययास्य वाचा पर उद्विजेत न तां वदेदुशती पापलोक्याम्॥  
समुच्चरन्त्यतिवादाश्च वक्त्रा\- ध्यौराहतः शौचति रात्र्यहानि।  
परस्य नामर्मसु ते पतन्ति तान्पण्डितो नावसृजेत्परेषु॥  
अजो हि शस्त्रमगिलत्किलैकः शस्त्रे विपन्ने शिरसास्य भूमौ।  
निकृन्तनं स्वस्य कण्ठस्य घोरं तद्वद्वेरं मा कृथाः पाण्डुपुत्रैः॥  
न किञ्चिदित्थं प्रवदन्ति पार्था वनेचरं वा गृहमेधिनं वा।  
तपस्विनं वा परिपूर्णविद्यं भषन्ति हैवं श्वनराः सदैव॥  
द्वारं सुघोरं नरकस्य जिह्यं न बुध्यते धृतराष्ट्रस्य पुत्रः।  
तमन्वेतारो बहवः कुरूणां द्यूतोदये सह दुःशासनेन॥  
मज्जन्त्यलाबूनि शिलाः प्लवन्ते मुह्यन्ति नावोम्भसि शश्वदेव।  
मूढो राजा धृतराष्ट्रस्य पुत्रो न मे वाचः पथ्यरूपाः शृणोति॥  
अन्तो नूं भवितायं करूणां सुदारुणः सर्वहरो विनाशः।  
वाचः काव्याः सुहृदां पथ्यरूपा न श्रूयन्ते वर्धते लोभ एव॥  
वैशम्पायन उवाच॥  
धिगस्तु क्षत्तारमिति ब्रुवाणो दर्पेण मत्तो धृतराष्ट्रस्य पुत्रः।  
अवैक्षत प्रातिकामीं सभाया\- मुवाच चैनं परमार्यमध्ये॥  
दुर्योधन उवाच॥  
त्वं प्रातिकामिन्द्रौपदीमानयस्व न ते भयं विद्यते पाण्डवेभ्यः।  
क्षत्ता ह्ययं विवदत्येव भीतो न चास्माकं वृद्धिकामः सदैव॥  
वैशम्पायन उवाच॥  
एवमुक्तः प्रातिकामी स सूतः प्रायाच्छीघ्रं राजवचो निशम्य।  
प्रविश्य च श्वेव हि सिंहगेष्ठं समासदन्महिषीं पाण्डवानाम्॥  
प्रातिकाम्युवाच।  
युधिष्ठिरो द्यूतमदेन मत्तो दुर्योधनो द्रौपदि त्वामजैषीत्।  
सा त्वं प्रपद्यस्व धृतराष्ट्रस्य वेश्म नयामि त्वां कर्मणि याज्ञसेनि॥  
द्रौपद्युवाच॥  
कथं त्वेवं वदसि प्रातिकामि\- को हि दीव्येद्भार्यया राजपुत्रः।  
मूडो राजा द्यूतमदेन मत्तो ह्यभून्नान्यत्कैतवमस्य किञ्चित्॥  
प्रातिकाम्युवाच॥  
यदा नाभूत्कैतवमन्यदस्य तदाऽदेवीत्पाण्डवोऽजातशत्रुः।  
न्यस्ताः पूर्वं भ्रातरस्तेन राज्ञा स्वयं चात्मा त्वमथो राजपुत्रि॥  
द्रौपद्युवाच॥  
गच्छ त्वं कितवं गत्वा सभायां पृच्छ सूतज।  
किं तु पूर्वं पराजैषीरात्मानमथवा नु माम्॥  
एतज्ज्ञात्वा समागच्छ ततो मां नयं सूतज।  
ज्ञात्वा चिकीर्षितमहं राज्ञो यास्यामि दुःखिता॥  
वैशम्पायन उवाच॥  
सभां गत्वा स चोवाच द्रौपद्यस्तद्वचस्तदा।  
युधिष्ठिरं नरेनद्राणां मध्ये स्थितमिदं वचः॥  
कस्येशो नः पराजैषीरिति त्वामाह द्रौपदी।  
किं नु पूर्वं पराजैषीरात्मानमथवापि माम्॥  
वैशम्पायन उवाच॥  
युधिष्ठिरस्तु निश्चेता गतसत्व इवाभवत्।  
न तं सूतं प्रत्युवाच वचनं साध्वसाधु वा॥  
दुर्योधन उवाच॥  
इहैवागत्य पाञ्चाली प्रश्नमेनं प्रभाषताम्।  
इहैव सर्वे शृण्वन्तु तस्याश्चैतस्य यद्वचः॥  
वैशम्पायन उवाच॥  
स गत्वा राजभवनं दुर्योधनवशानुगः।  
उवाच द्रौपदीं सूतः प्रातिकामी व्यथन्निव॥  
सभ्यास्त्वमी राजपुत्र्याह्वयन्ति मन्ये प्राप्तः संशयः कौरवाणाम्।  
न वै समृद्दिं पालयते लघीयान् यस्त्वां सभां नेष्यति राजपुत्रि॥  
द्रौपद्युवाच॥  
एवं नूनं व्यदधात्संविधाता स्पर्शावुभौ स्पृशतो वृद्धबालौ।  
धर्मं त्वेकं परमं प्राह लोके स नः शमं धास्यति गोप्यमानः॥  
सोऽयं धर्मो मा त्यगात्कौरवान्वै सभ्यान्गत्वा पृच्छ धर्म्यं वचो मे।  
ते मां ब्रूयुर्निश्चितं तत्करिष्ये धर्मात्मानो नीतिमन्तो वरिष्ठाः॥  
वैशम्पायन उवाच॥  
श्रुत्वा सूतस्तद्वचो याज्ञसेन्याः सभां गत्वा प्राह वाक्यं तदानीम्।  
अधोमुखास्ते न च किञ्चिदूचु\- र्निर्बन्धं तं धार्तराष्ट्रस्य बुद्ध्वा॥  
युधिष्ठिरस्तु तच्छ्रुत्वा दुर्योधनचिकीर्षितम्।  
द्रौपद्याः संमतं दूतं प्राहिणोद्भरतर्षभ॥  
एकवस्त्र त्वधोनीवो रोदमाना रजस्वला।  
सभामागम्य पाञ्चालि श्वशुरस्याग्रतो भव॥  
अथ त्वामागतां दृष्ट्वा राजपुत्रीं सभां तदा।  
सभ्याः सर्वे विनिन्देरन्मनोर्भिर्धृतराष्ट्रजम्॥  
वैशम्पायन उवाच॥  
स गत्वा त्वरितं दूतः कृष्णाया भवनं नृप।  
न्यवेदयन्मतं धीमान्धर्मराजस्य निश्चितम्॥  
पाण्डवाश्च महात्मानो दीना दुःखसमन्विताः।  
सत्येनातिपरीताङ्गा नोदीक्षन्ते स्म किञ्चन॥  
ततस्त्वेषां मुखमालोक्य राजा दुर्योधनः सूतमुवाच हृष्टः।  
इहैवैतामानय प्रातिकामिन् प्रत्यक्षमस्याः कुरवो ब्रुवन्तः॥  
ततः सूतस्तस्य वशानुगामी भीतश्च कोपाद्द्रुपदात्मजायाः।  
विहाय मानं पुनरेव सभ्या\- नुवाच कृष्णां किमहं ब्रवीमि॥  
दूर्योधन उवाच।  
दुःशासनैष मम सूतपुत्रो वृकोदरादुद्विजतेऽल्पचेताः।  
स्वयं प्रगृह्यानय याज्ञसेनीं किं ते करिष्यन्त्यवशाः सपत्नाः॥  
वैशम्पायन उवाच॥  
ततः समुत्थाय स राजपुत्रः श्रुत्वा भ्रातुः शासनं रक्तदृष्टिः।  
प्रविश्य तद्वेश्म महारथाना\- मित्यब्रवीद्द्रौपदीं राजपुत्रीम्॥  
एह्येहि पाञ्चालि राजपुत्रीम्।  
दुर्योधनं पश्य विमुक्तलज्जा।  
कुरून्भजस्वायतपत्रनेत्रे धर्मेण लब्धाऽसि सभां परैहि॥  
ततः समुत्थाय सुदूर्मनाः सा विवर्णमामृज्य मुखं करेण।  
आर्ता प्रदुद्राव यतः स्त्रियस्ता वृद्धस्य राज्ञः कुरुपुङ्गवस्य॥  
ततो जवेनाभिससार रोषा\- द्दुःशासनस्तामभिगर्जमानः।  
दीर्घेषु नीलेष्वथ चोर्मिमत्सु जग्राह केशेषु नरेन्द्रपत्नीम्॥  
ये राजसूयावभृथे जलेन महाक्रतौ मन्त्रपूतेन सिक्ताः।  
ते पाण्डवानां परिभूय वीर्यं बलात्प्रमृष्टा धृतराष्ट्रजेन ॥  
स तां पराकृष्य सभासमीप\- मानीय कृष्णामतिदीर्घकेशीम्।  
दुःशासनो नाथवतीमनाथव\- च्चकर्ष वायुः कदलीमिवार्ताम्॥  
सा कृष्णमाणा नमिताङ्गयष्टिः शनैरुवाचाथ रजस्वलाऽस्मि।  
एकं च वासो मम मन्दबुद्धे सभां नेतुं नार्हसि मामनार्य॥  
ततोऽब्रवीत्तां प्रसभं निगृह्य केशेशु कृष्णेषु तदा स कृष्णाम्।  
कृष्णं च जिष्णुं च हरिं नरं च त्रायाय विक्रोशति याज्ञसेनि॥  
रजस्वला वा भव याज्ञसेनि एकाम्बरा वाप्यथवा विवस्त्रा।  
द्यूते जिता चासि कृताऽसि दासी दासीषु वासश्च यथोपजोषम्॥  
वैशम्पायन उवाच।  
प्रकीर्णकेशी पतितार्धवस्त्रा दुःशासनेन व्यवधूयमाना।  
हीमत्यमर्षेण च दह्यमाना शनैरिदं वाक्यमुवाच कृष्णा॥  
द्रौपद्युवाच।  
इमे समायामुपनीतशास्त्राः क्रियावन्तः सर्व एवेन्द्रकल्पाः।  
गुरुस्थाना गुरवश्चैव सर्वे तेषामग्रे नोत्सहे स्थातुमेवम्॥  
नशंसकर्मंस्त्वमनार्यवृत मा मा विवस्त्रां कुरु मा विकार्षीः।  
न मर्षयेयुस्तव राजपुत्राः सेन्द्रापि देवा यदि ते सहायाः॥  
धर्मे स्थितो धर्मसुतो महात्मा धर्मश्च सूक्ष्मो निपुणोपलक्ष्यः।  
वाचापि भर्तुः परमाणुमात्र\- मिच्छामि दोषं न गुणान्विसृज्य॥  
इदं त्वकार्यं कुरुवीरमध्ये रजस्वलां यत्परिकर्षसे माम्।  
न चापि कश्चित्कुरुतेऽत्र कुत्सां ध्रुवं तवेदं मतमभ्युपेतः॥  
धिगस्तु नष्टः खलु भारतानां धर्मस्तथा क्षत्रविदां च वृत्तम्।  
यत्र ह्यतीतां कुरुधर्मवेलां प्रेक्षन्ति सर्वे कुरवः सभायाम्॥  
द्रोणस्य भीष्मस्य च नास्ति सत्त्वं क्षत्तुस्तथैवास्य चनास्ति सत्त्वं क्षत्तुस्तथैवास्य महात्मनोपि।  
न लक्षयन्ति कुरुवृद्धमुख्याः॥  
वैशम्पायन उवाच॥  
तथा ब्रुवन्ती करुणं सुमध्यमा भर्तॄन्कटाक्षैः कुपितानपश्यत्।  
सा पाण्डवान्कोपपरीतदेहा\- न्सन्दीपयामास कटाक्षपातैः॥  
हृतेन राज्येन तथा धनेन रत्नैश्च मुख्यैर्न तथा बभूव।  
यथा त्रपाकोपसमीरितेन कृष्णाकटाक्षेण बभूव दुःखम्॥  
दुःशासनश्चापि समीक्ष्य कृष्णा\- मवेक्षमाणां कृपणान्पतींस्तान्।  
आधूय वेगेन विसञ्ज्ञकल्पा\- मुवाच दासीति हसन्सशब्दम्॥  
कर्णस्तु तद्वाक्यमतीव हृष्टः सम्पूजयामास हसन्सशब्दम्।  
गान्धारराजः सुबलस्य पुत्र\- स्तथैव दुःशासनमभ्यनन्दत्॥  
सभ्यास्तु ये तत्र बभूवुरन्ये ताभ्यामृते धार्तराष्ट्रेण चैव।  
तेषामभूद्दुः खमतीव कृष्णां दृष्ट्वा सभायां परिकृष्यमाणाम्॥  
भीष्म उवाच।  
न धर्मसौक्ष्म्यात्सुभगे विवेक्तुं शक्रोमि ते प्रश्नमिमं यथावत्।  
अस्वाम्यशक्तः पणितुं परस्वं स्त्रियाश्च भर्तुर्वशतां समीक्ष्य॥  
त्यजेत सर्वां पृथिवीं समृद्धां युधिष्ठिरो धर्ममथो न जह्यात्।  
उक्तं जितोऽस्मीति च पाण्डवेन तस्मान्न शक्नोमि विवेक्तुमेतत्॥  
द्व्यूतेऽद्वितीयः शकुनिर्नरेषु कुन्तीसुतस्तेन निसृष्टकामः।  
न मन्यते तां निकृतिं युधिष्ठिर\- स्तस्मान् ते प्रश्नमिमं ब्रवीमि॥  
द्रौपद्युवाच।  
आहूय राजा कुशलैरनार्यै\- र्दुष्टात्मभिर्नैकृतिकैः सभायाम्।  
द्यूतप्रियैर्नातिकृतप्रयत्नः कस्मादयं नाम निसृष्टकामः॥  
अशुद्धभावैर्निकृतिप्रवृत्तै\- रबुध्यमानः कुरुपाण्डवाग्र्यः।  
सम्भूय सर्वैश्च जितोऽपि यस्मा\- त्पश्चादयं कैतवमभ्युपेतः॥  
तिष्ठन्ति चेमे कुरवः सभाया\- मीशाः सुतानां च तथा स्नुपाणाम्।  
समीक्ष्य सर्वे मम चापि वाक्यं विब्रूत मे प्रश्नमिमं यथावत्॥  
न सा सभा यत्र न सन्ति वृद्धा न ते वृद्धा ये न वदन्ति धर्मम्।  
नासौ धर्मो यत्र न सत्यमस्ति न तत्सत्यं यच्छलेनानुविद्धम्॥  
वैशम्पायन उवाच॥  
तथा ब्रुवन्तीं करुणं रुदन्ती\- मवेक्षमाणां कृपणान्पतींस्तान्।  
दुःशासनः परुषाण्यप्रियाणि वाक्यान्युवाचामधुराणि चैव॥  
तां कृष्यमाणां च रजस्वलां च स्रस्तोत्तरीयामतदर्हमाणाम्।  
वृकोदरः प्रेक्ष्य युधिष्ठिरं च चकार कोपं परमार्तरूपः॥ ॥  
इति श्रीमन्महाभारते सभापर्वणि द्यूतपर्वणि एकोननवतितमोऽध्यायः॥ 89॥

## टिप्पन्यः

 कैतवं कितवेभ्यो देयं धनम्॥ स्पर्शो सुखदुःखे वृद्धबालौ स्पृशतः प्राप्नुतः । शमं स्वास्थ्यम्॥ ऊर्मिमत्सु प्रवहन्नदीजलवन्निम्नोन्नतेषु ॥ सेन्द्रपि सेन्द्रा अपि॥ विब्रूत विस्पष्ट ब्रूत नतु भईष्मवत्सन्दिग्धमिति भावः॥

###### सभापर्व \- अध्याय 090

### ॥ श्रीः ॥

## 2.90. अध्यायः 090

## विषयाः

भीमवचनम्॥ 1॥ विकर्णवचनम्॥ 2॥ दुःशासनेन द्रौपदीवस्त्रापहारः॥3॥ श्रीकृष्णप्रसादात् द्रौपद्यः वस्त्रराशिप्रादुर्भावः॥ 4॥ विदुरवचनम्॥ 5॥

## पाठः

भीम उवाच।  
भवन्ति गेहे बन्धक्यः कितवानां युधिष्ठिर।  
भवन्ति दीव्यन्ति दया चैवास्ति तावस्वपि॥  
काश्यो यद्धनमाहार्षीद्द्रव्यं यच्चान्यदुत्तमम्।  
तथाऽन्ये पृथिवीपाला यानि रत्नान्युपाहरन्॥  
वाहनानि धनं चैव कवचान्यायुधानि च।  
राज्यमात्मा वयं चैव कैतवेन हृतं परैः॥  
न च मे तत्र कोपोऽभूत्सर्वस्येशो हि नो भवान्।  
इमं त्वतिक्रमं मन्यो द्रौपदी यत्र पण्यते॥  
एषा ह्यनर्हती बाला पाण्डवान्प्राप्य कौरवैः।  
त्वत्कृते क्लिश्यते क्षुद्रैर्नृशंसैरकृतात्मभिः॥  
अस्याः कृते मन्युरयं त्वयि राजन्निपात्यते।  
बाहू ते सम्प्रधक्ष्यामि सहदेवाग्निमानयः॥  
अर्जुन उवाच।  
न पुरा भीमसेन त्वमीदृशीर्वदिता गिरः।  
परैस्ते नाशितं नूनं नृशंसैर्धर्मगौरवम्॥  
न सकामाः परो कार्या धर्ममेवाचरोत्तमम्।  
भ्रातरं धार्मिकं ज्येष्ठं कोऽतिवर्तितुमर्हति॥  
आहूतो हि परै राजा क्षात्रं व्रतमनुस्मरन्।  
दीव्यते परकामेन तन्नः कीर्तिकरं महत्॥  
भीमसेन उवाच॥  
एवमस्मिन्कृतं विद्यां यदि नाहं धनञ्जय।  
दीप्तेऽग्नौ सहितौ बाहू निर्दहेयं बलादिव॥  
वैशम्पायन उवाच॥  
तथा तान्दुः खितान्दृष्ट्वा पाण्डवान्धृतराष्ट्रजः।  
कृष्यमाणां च पाञ्चालीं विकर्ण इदमब्रवीत्॥  
याज्ञसेन्या यदुक्तं तद्वाक्यं विब्रूत पार्थिवाः।  
अविवेकेन वाक्यस्य नरकः सद्य एव नः॥  
भीष्मश्च धृतराष्ट्रश्च कुरुवृद्धतमावुभौ।  
समेत्य नाहतुः किञ्चिद्विदुरश्च महामतिः॥  
भारद्वाजश्च सर्वेषामाचार्यः कृप एव च।  
कुत एतावपि प्रश्नं नाहतुर्द्विजसत्तमौ॥  
ये त्वन्ये पृथिवीपालाः समेताः सर्वतोदिशम्।  
कामक्रोधौ समुत्सृज्य ते ब्रुवन्तु यथामति॥  
यदितं द्रौपदी वाक्यमुक्तवत्यसकृच्छुभा।  
विमृश्य कस्य कः पक्षः पार्थिवा वदतोत्तरम्॥  
वाशम्पायन उवाच॥  
एवं स बहुशः सर्वानुक्तवांस्तान्सभासदः।  
न च ते पृथिवीपालास्तमूचुः साध्वसाधु वा॥  
उक्त्वाऽसकृत्तथा सर्वान्विकर्णः पृथिवीपतीन्।  
पाणौ पाणिं विनिष्पिष्य निःश्वसन्निदमब्रवीत्॥  
विब्रूत पृथिवीपाला वाक्यं मा वा कथञ्चनि।  
मन्ये न्याय्यं यदत्राहं तद्वि वक्ष्यामि कौरवाः॥  
चत्वार्याहुर्नश्रेष्ठा व्यसनानि महीक्षिताम्।  
मृगयां पानमक्षांश्च ग्राम्ये चैवातिरक्तताम्॥  
एतेषु हि नरः सक्तो धर्ममुत्सृज्य वर्तते।  
यथाऽयुक्तेन च कृतां क्रियां लोको न मन्यते॥  
तथेयं पाण्डुपुत्रेण व्यसने वर्तता भृशम्।  
समाहूतेन कितवैरास्थितो द्रौपदीपणः॥  
साधारणी च सर्वेषां पाण्डवानामनिन्दिता।  
जितेन पूर्वं चानेन पाण्डवेन कृतः पणः॥  
इयं च कीर्तिता कृष्णा सौबलेन पणार्थिना।  
एतत्सर्वं विचार्याहं मन्ये न विजितामिमाम्॥  
वैशम्पायन उवाच॥  
एतच्छ्रुत्वा महान्नादः सभ्यानामुदतिष्ठत।  
विकर्णं शंसमानानां सौबलं चापि निन्दताम्॥  
तस्मिन्नुपरते शब्दे राधेयः क्रोधमूर्छितः।  
प्रगृह्य रुचिरं बाहुमिदं वचनमब्रवीत्॥  
कर्ण उवाच॥  
दृश्यन्ते वै विकर्णेह वैकृतानि बहून्यपि।  
तज्जातस्तद्विनाशाय यथाऽग्निररणिप्रजः॥  
एते न किञ्चिदप्याहुश्चोदिता ह्यपि कृष्णया।  
धर्मेण विजितामेतां मन्यन्ते द्रपदात्मजाम्॥  
त्वं तु केवलबाल्येन धार्तराष्ट्र विदीर्यसे।  
यद्ब्रवीषि सभाम्ध्ये बालः स्थविरभाषितम्॥  
न च धर्म यथावत्त्वं कृष्णां च जितेति सुमन्दधीः।  
यद्ब्रवीषि जितां कृष्णां न जितेति सुमन्दधीः॥  
कथं ह्यविजितां कृष्णां मन्यसे धृतराष्ट्रज।  
यदा सभायां सर्वस्वं न्यस्तवान्पाण्डवाग्रजः॥  
अभ्यन्तर च सर्वस्वे द्रौपदी भरतर्षभ।  
एवं धर्मजितां कृष्णां मन्यसे न जितां कथम्॥  
कीर्तिता द्रौपदी वाचा अनुज्ञाता च पाण्डवैः।  
भवत्यविजिता केन हेतुनैषा मता तव॥  
मन्यसे वा सभामेतामानीतामेकवाससम्।  
अधर्मेणेति तत्रापि शृणु मे वाक्यमुत्तमम्॥  
एको भर्ता स्त्रिया देवैर्विहितः कुरुनन्दन।  
इयं त्वनेकवशगा बन्धकीति विनिश्चिता॥  
अस्याः सभामानयनं न चित्रमिति मे मतिः।  
एकाम्बरधरत्वं वाऽप्यथवाऽपि विवस्त्रता॥  
यच्चैषां द्रविणं किञ्चिद्य चैषा ये च पाण्डवाः।  
सौबलेनेह तत्सर्वं धर्मेण विजितं वसु॥  
दुःशासन सुबालोऽयं विकर्णः प्राज्ञवादिकः।  
पाण्डवानां च वासांसि द्रौपद्याश्चाप्युपाहर॥  
वैशम्पायन उवाच॥  
तच्छ्रुत्वा पाण्डवाः सर्वे स्वानि वासांसि भारत।  
अवकीर्योत्तरीयाणि सभायां समुपाविशन्॥  
ततो दुःशासनो राजन्द्रौपद्या वसनं बलात्।  
सभामध्ये सभाक्षिप्य व्यपाक्रष्टुं प्रचक्रमे॥  
\'आकृष्यमाणे वसने विललाप सुदुःखिता।  
ज्ञातं मया विसिष्ठेन पुरा गीतं महात्मना॥  
महत्यापदि सम्प्राप्ते स्मर्तव्यो भगवान्हरिः।  
इति निश्चित्य मनसा शरणागतवत्सलम्।  
आकृष्यमाणे वसने द्रौपदी कृष्णमस्तरत्॥  
शङ्खचक्रगदापाणे द्वारकानिलयाच्युत।  
गोविन्द पुण्डरीकाक्ष रक्ष मां शरणागताम्॥  
हा कृष्ण द्वारकावासिन्क्वासि यादवन्दन।  
इमामवस्थां सम्प्राप्तामनाथां किमुपेक्षसे॥  
गोविन्द द्वारकावासिन्कृष्ण गोपीजनप्रिय।  
कौरवैः परिभूतां मां किं न जानासि केशव\'॥  
हे नाथ हे रमानाथ व्रजनाथार्तिनाशन।  
कौरवार्णवग्नां मामुद्धरस्व जनार्दन॥  
कृष्णकृष्ण महायोगिन्विश्वात्मन्विश्व्भावन।  
प्रपन्नां पाहि गोविन्द कुरमध्येऽवसीदतीम्॥  
इत्यनुस्मृत्य कृष्णं सा हरिं त्रिभुवनेश्वरम्।  
प्रारुदद्दुः खिता राजन्मुखमाच्छाद्य भामिनी॥  
तस्य प्रसाद्द्रौपद्याः कृष्णमाणेऽम्बरे तदा।  
तद्रूपमपरे वस्त्रं प्रादुरासीदनेकशः॥  
नानारागविरागाणि वसनान्यथ वै प्रभो।  
प्रादुर्भवन्ति शतशो धर्मस्य परिपालनात्॥  
ततो हलहलाशब्दस्तत्रासीद्घोरदर्शनः।  
तदद्भुततमं लोके वीक्ष्य सर्वे महीभृतः॥  
शशंसुर्द्रौपदीं तत्र कुत्सन्तो धृतराष्ट्रजम्।  
\'धिग्धिगित्यशिवां वाचमुत्सृजन्कौरवान्प्रति\'॥  
यदा तु वाससां राशिः सभामध्ये समाचितः\'।  
तदा दुःशासनः श्रान्तो व्रीडितः समुपाविशत्  
शशाप तत्र भीमस्तु राजमध्ये बृहत्स्वनः।  
क्रोधाद्विस्फुरमाणौष्ठो विनिष्पिष्य करे करम्॥  
भीम उवाच॥  
इदं मे वाक्यमादध्वं क्षत्रिया लोकवासिनः।  
नोक्तपूर्वं नरैरन्यैर्न चान्यो यद्वदिष्यति॥  
यद्येतदेवमुक्त्वाऽहं न कुर्यां पृथिवीश्वराः।  
पितामहानां पूर्वेषां नाहं गतिमवाप्नुयाम्॥  
अस्य पापस्य दुर्बुद्धेर्भारतापसदस्य च।  
न पिबेयं बलाद्वक्षो भित्त्वा चेद्रुधिरं युधि॥  
वैशम्पायन उवाच॥  
तस्य ते तद्वचः श्रुत्वा रौद्रं लोमप्रहर्षणम्॥ प्रचक्रुर्बहुलां पूजां कुसन्तो धृतराष्ट्रजम्॥  
न विब्रुवन्ति कौरव्याः प्रश्नमेतमिति स्म ह।  
सुजनः क्रोशति स्मात्र धृतराष्ट्रं विगर्हयन्॥  
विदुर उवाच।  
द्रौपदी प्रश्नमुक्त्वैवं रोरवीति त्वनाथवत्।  
वैशम्पायन उवाच॥  
तस्य ते तद्वचः श्रुत्वा रौद्रं लोमप्रहर्षणम्।  
न च विब्रूत तं प्रश्नं सभ्या धर्मोऽत्र पीड्यते॥  
सभां प्रपद्यते प्रश्नः प्रज्वलन्निव हव्यवाद्।  
तं वै सत्येन धर्मेण सभ्याः प्रशमयन्त्युत॥  
धर्म्यं प्रश्नमतो ब्रूयादार्यः सत्येन मानवः।  
विब्रूयुस्तत्र तं प्रश्नं कामक्रोधबलातिगाः॥  
विकर्णेन यथाप्रज्ञमुक्तः प्रश्नो नराधिपाः।  
भवन्तोऽपि हि तं प्रश्नं विब्रुवन्तु यथामति॥  
यो हि प्रश्नं न विब्रूयाद्धर्मदर्शी सभां गतः।  
अनृते या फलावाप्तिस्तस्याः सोऽर्धं समश्नुते॥  
यः पुनर्वितथं ब्रूयाद्धर्मदशीं सभां गतः।  
अनृतस्य फलं कृत्स्नं स प्राप्नोतीति निश्चयः॥  
अत्राप्युदाहरन्तीममितिहासं पुरातनम्।  
प्रह्लादस्य च संवादं मुनेराङ्गिरसस्य च॥  
प्रह्लादो नाम दैत्येन्द्रस्तस्य पुत्रो विरोचनः।  
कन्याहेतोराङ्गिरसं सुधन्वानमुपाद्रवत्॥  
अहं ज्यायानहं ज्यायानिति कन्येप्सया तदा।  
तयोर्देवनमत्रासीत्प्राणयोरिति नः श्रुतम्॥  
तयोः प्रश्नविवादोऽभूत्प्रह्लादं तावपृच्छताम्।  
ज्यायान्क आवयोरेकः प्रश्नं प्रब्रूहि मा मृषा॥  
स वै विवदनाद्भीतः सुधन्वानं विलोकयन्।  
तं सुधन्वाब्रवीत्क्रुद्धो ब्रह्मदम्ड इव ज्वलन्॥  
यदि वै वक्ष्यसि मृषा प्रह्लादाथ न वक्ष्यसि॥ शतघा ते शिरो वज्री वज्रेण प्रहरिष्यति॥  
सुधन्वना तथोक्तः सन्व्यथितोऽश्वत्थपर्णवत्।  
जगाम कश्यपं दैत्यः परिप्रष्टुं महौजसम्॥  
प्रह्लाद उवाच॥  
त्वं वै धर्मस्य विज्ञाता दैवस्येहासुरस्य च।  
ब्राह्मणस्य महाभाग धर्मकृच्छ्रमिदं शृणु॥  
यो वै प्रश्नं न विब्रूयाद्वितथं चैव निर्दिशेत्।  
के वै तस्य परे लोकास्तन्ममाचक्ष्व पृच्छतः॥  
कश्यप उवाच॥  
जानन्नविब्रुवन्प्रश्नान्कामात्क्रोधाद्भयात्तथा।  
सहस्रं वारुणान्पाशानात्मनि प्रतिमुञ्चति॥  
साक्षी वा विब्रुवन्साक्ष्यं गोकर्णशिथिलश्वरन्।  
सहस्रं वारुणान्पाशानात्मनि प्रतिमुञ्जति॥  
तस्य संवत्सरे पूर्णे पाश एकः प्रमुच्यते।  
तस्मात्सत्यं तु वक्तव्यं जानता सत्यमुञ्जसा॥  
विद्धो धर्मो ह्यधर्मेण सभां यत्रोपपद्यते।  
न चास्य शल्यं कृन्तन्ति विद्धास्तत्र सभासदः॥  
अर्धं हरति वै श्रेष्ठः पादो भवति कर्तृषु।  
पादश्चैव सभासत्सु ये न निन्दन्ति निन्दितम्॥  
अनेना भवति श्रेष्ठो मुच्यन्ते च सभासदः।  
एनो गच्छति कर्तारं निन्दार्हो यत्र निन्द्यते॥  
वितथं तु वदेयुर्ये धर्मं प्रह्लाद पृच्छते।  
इष्टापूर्तं च ते घ्न्ति सप्तसप्त परावरान्॥  
हृतस्वस्य हि यद्दुःखं हतपुत्रस्य चैव यत्।  
ऋणिनः प्रति यच्चैव स्वार्थाद्धष्टस्य चैव यत्॥  
स्त्रियाः पत्या विहीनाया राज्ञा ग्रस्तस्य चैव यत्।  
अपुत्रायाश्च यद्दुःखं व्याघ्राघ्रातस्य चैव यत्॥  
अध्यूढायाश्च यद्दुःखं व्याघ्राघ्रातस्य चैव यत्॥ एतानि वै समान्याहुर्दुःखानि त्रिदिवेश्वराः॥  
तानि सर्वाणि दुःखानि प्राप्नोति वितथं ब्रुवन्।  
समक्षदर्शनात्साक्षी श्रवणाच्चेति धारणात्॥  
तस्मात्सत्यं ब्रुवत्साक्षी धर्मार्थाभ्यां न हीयते।  
कश्यपस्य वचः श्रुत्वा प्रह्लादः पुत्रमब्रवीत्॥  
श्रेयान्सुधन्वा त्वत्तो वै मत्तः श्रेयांस्तथाङ्गिराः।  
माता सुधन्वाऽयं प्राणानामीश्वरस्तव॥ विरोचन सुधन्वाऽयं प्राणानामीश्वरस्तव॥  
सुधन्वोवाच।  
पुत्रस्नेहं पिरत्यज्य यस्त्वं धर्मे व्यवस्थितः।  
अनुजानामि ते पुत्रं जीवत्वेव शतं समाः॥  
विदुर उवाच।  
एवं वै परमं धर्मं श्रुत्वा सर्वे सभासदः।  
यथाप्रश्नं तु कृष्णाया मन्यध्वं तत्र किं परम्॥  
वैशम्पायन उवाच॥  
विदुरस्य वचः श्रुत्वा नोचुः किञ्चन पार्थिवाः।  
कर्णो दुःशासनं त्वाह कृष्णं दासीं गृहान्नय॥  
तां वेपमानां सव्रीडां प्रलपन्तीं स्म पाण्डवान्।  
दुःशासनः सभामध्ये विचकर्ष तपस्विनीम्॥ ॥  
इति श्रीमन्महाभारते सभापर्वणि द्यूतपर्वणि नवतितमोऽध्यायः॥ 90॥

## टिप्पन्यः

 ग्राम्ये स्त्रीभोगी॥ आकृष्यमाणे वसने द्रौपद्या चिन्तितो हरिः। गोविन्द द्वारकान्वासिन्कृष्ण गो पीजनप्रिय। कौरवैः परिभूतां मां किं ज जानासि केशव। इति झ.पाठः॥ गोकर्णशिथिल उभयक्षस्पर्शी॥

###### सभापर्व \- अध्याय 091

### ॥ श्रीः ॥

## 2.91. अध्यायः 091

###### सभापर्व \- अध्याय 092

### ॥ श्रीः ॥

## 2.92. अध्यायः 092

## विषयाः

दुर्योधनवचनम्॥ 1॥ दुर्योधनेन द्रौपदीं प्रति निजोरौ प्रदर्शिते भीमेन तद्भेदनप्रतिज्ञा॥2॥ अर्जुनादिभिः कर्णादिहननप्रतिज्ञा॥ 3॥ द्रौपद्या दुर्योधनादीनां शापदानसमये अन्तरिक्षात्पुष्पवृष्टिः॥ 4॥

## पाठः

वैशम्पायन उवाच॥  
तथा तु दृष्ट्वा बहु तत्र देवीं रोरूयमाणां कुररीमिवार्ताम्।  
नोचुर्वचः साध्वथवाऽप्यसाधु महीक्षितो धार्तराष्ट्रस्य भीताः॥  
दृष्ट्वा तथा पार्थिवपुत्रपौत्रां\- स्तूष्णींभूतान्धृतराष्ट्रस्य पुत्रः।  
स्मयन्निवेदं वचनं बभाषे पाञ्चालराजस्य सुतां तदानीम्॥  
दुर्योधन उवाच॥  
तिष्ठत्वयं प्रश्न उदारसत्वे भीमेऽर्जुने सहदेवे तथैव।  
पत्यौ च ते नकुले याज्ञसेनि वदन्त्वेते वचनं त्वत्प्रसूतम्॥  
अनीश्वरं विब्रुवन्त्वार्यमध्ये युधिष्ठिरं तव पाञ्चालि हेतोः।  
कुर्वन्तु सर्वे चानृतं धर्मराजं पाञ्चालि त्वं मोक्ष्यसे दासभावात्॥  
धर्मे स्थितो धर्मसुतो महात्मा स्वयं चेदं कथयत्विन्द्रकल्पः।  
ईशो वा ते ह्यनीशोऽथवैष वाक्यादस्य क्षिप्रमेकं भजस्व॥  
सर्वे हीमे कौरवेयाः सभायां दुःखान्तरे वर्तमानास्तवैव।  
न विब्रुवन्त्यार्यसत्वा यथाव\- त्पतींश्च ते समवेक्ष्याल्पभाग्यान्॥  
वैशम्पायन उवाच॥  
ततः सभ्याः कुरुराजस्य तस्य वाक्यं सर्वे प्रशशंसुस्तथोच्चैः।  
चेलावेधांश्चापि चक्रुर्नदन्तो हाहेत्यासीदपि चैवार्तनादः॥  
श्रुत्वा तुं तद्वाक्यमनोहरं त\- द्धर्षश्चासीत्कौरवाणां सभायाम्।  
सर्वे चासन्पार्थिवाः प्रीतिमन्तः कुरुश्रेष्ठं धार्मिकं पूजयन्तः॥  
युधिष्ठिरं च ते सर्वे समुदैक्षन्त पार्थिवाः।  
किं नु वक्ष्यति धर्मज्ञ इति साचीकृताननाः॥  
किं नु वक्ष्यति बीभत्सुरजितो युधि पाण्डवः।  
भीमसेनो यमौ चोभौ भृशं कौतूहलान्विताः॥  
तस्मिन्नुपरते शब्दे भीमसेनोऽब्रवीदिदम्।  
प्रगृह्य रुचिरं दिव्यं भुजं चन्दनचर्चितम्॥  
यद्येष गुरुरस्माकं धर्मराजो महामनाः।  
न प्रभुः स्यात्कुलस्यास्य न वयं मर्षयेमहि॥  
ईशो नः पुण्यतपसां प्राणानामपि चेश्वरः।  
मन्यते जितमात्मानं यद्येष विजिता वयम्॥  
न हि मुच्येत मे जीवन्पदा भूमिमुपस्पृशन्।  
मर्त्यधर्मा परामृश्य पाञ्चाल्या मूर्धजानिमान्॥  
पश्यध्वं ह्यायतौ वृत्तौ भुजौ मे परिघाविव।  
नैतयोरन्तरं प्राप्य मुच्येतापि शतक्रतुः॥  
धर्मपाशसितस्त्वेवमधिगच्छामि सङ्कटम्।  
गौरवेण निरुद्धश्च निग्रहादर्जुनस्य च॥  
धर्मराजनिसृष्टस्तु सिंहः क्षुद्रमृगानिव।  
धार्तराष्टारानिमान्पापान्निष्पषेयं तलासिभिः॥  
वैशम्पायन उवाच॥  
तमुवाच तदा भीष्मो द्रोणो विदुर एव च।  
क्षम्यतामिदमित्येवं सर्वं सम्भाव्यते त्वयि॥  
कर्ण उवाच॥  
त्रयः किलेमे ह्यधना भवन्ति।  
दासः पुत्रश्चास्वतन्त्रा च नारी।  
दासस्य पत्नी त्वधनस्य भद्रे हीनश्वरा दासधनं च सर्वम्॥  
प्रविश्य राज्ञः परिवारं भजस्व तत्ते कार्यं शिष्टमादिश्यतेऽत्र।  
ईशास्तु सर्वे तव राजपुत्रि भवन्ति वै धार्तराष्ट्रा न पार्थाः॥  
अन्यं वृणीष्व पतिमाशु भामिनि यस्माद्दास्यं न लभसि देवनेन।  
अवाच्या वै पतिषु कामवृत्ति\- र्नित्यं दास्ये विदितं तत्तवास्तु॥  
पराजितो नकुलो भीमसेनो युधिष्ठरः सहदेवार्जुनौ च।  
दासीभूता त्वं हि वै याज्ञसेनि पराजितास्ते पतयो नैव सन्ति॥  
प्रयोजनं जन्मनि किं न मन्यते पराक्रमं पौरुषं चैव पार्थटः।  
पाञ्चाल्यस्य द्रुपदस्यात्मजामिमां सभामध्ये यो व्यदेवीद्ग्लहेषु॥  
वैशम्पायन उवाच॥  
तद्वै श्रुत्वा भीमसेनोऽत्यमर्षी भृशं निशश्वास तदाऽर्तरूपः।  
राजानुगो धर्मपाशानुबद्धो दहन्निवैनं क्रोधसंरक्तदृष्टिः॥  
भीम उवाच॥  
नाहं कुप्ये सूतपुत्रस्य राज\- न्नेष सत्यं दासधर्मः प्रदिष्टः।  
किं विद्विषो वै मामेवं व्याहरेयु\- र्नादेवीस्त्वं यद्यनया नरेन्द्र॥  
वैशम्पायन उवाच॥  
भीमसेनवचः श्रुत्वा राजा दुर्योधनस्तदा।  
युधिष्ठिरमुवाचेदं तूष्णीम्भूतमचेतनम्॥  
भीमार्जुनौ यमौ चैव स्थितौ ते नृप शासने।  
प्रश्नं ब्रूहि च कृष्णां त्वमजितां यदि मन्यसे॥  
एवमुक्त्वा तु कौन्येयमपोह्य वसनं स्वकम्।  
स्मयन्निवेक्ष्य पाञ्चालीमैश्वर्यमदमोहितः॥  
कदलीदण्डसदृशं सर्वलक्षणसंयुतम्।  
गजहस्तप्रतीकाशं वज्रप्रतिमगौरवम्॥  
अभ्युत्स्मयित्वा राधेयं भीममाधर्षयन्निव।  
द्रौपद्याः प्रेक्षमाणायाः सव्यमूरुमदर्शयत्॥  
भीमसेनस्तमालोक्य नेत्रे उत्फाल्य लोहिते।  
प्रोवाच राजमध्ये तं सभां विश्रावयन्निव॥  
पितृभिः सह सालोक्यं मा स्म गच्छेद्वृकोदरः।  
यद्येतमूरुं गदया न भिन्द्यां ते महाहवे॥  
वैशम्पायन उवाच॥  
क्रुद्धस्य तस्य सर्वेभ्यः स्रोतोभ्यः पावकार्चिषः।  
वृक्षस्येव विनिश्वेरुः कोटरेभ्यः प्रदह्यतः॥  
विदुर उवाच॥  
परं भयं पश्यत भीमसेना\- त्तद्बुध्यध्वं पार्थिवाः प्रातिपेयाः।  
दैवेरितो नूनमयं पुरस्ता\- त्परोऽनयो भरतेषूदपादि॥  
अतिद्यूतं कृतमिदं धार्तराष्ट्र यस्मात्स्त्रियं विवदध्वं सभायाम्।  
योगक्षेमौ नश्यतो वः समग्रौ पापान्मन्त्रान्कुरवो मन्त्रयन्ति॥  
इमं धर्मं कुरवो जानताशु ध्वस्ते धर्मे परिषत्सम्प्रदुष्येत्।  
इमां चेत्पूर्वं कितवोऽग्लहिष्य\- दीशोऽभविष्यदपराजितात्मा॥  
स्वप्ने यथैतद्विजितं धनं स्या\- देवं मन्ये यस्य दीव्यत्यनीशः।  
गान्धारराजस्य वचो निशम्य धर्मादस्मात्कुरवो माऽपयात॥  
दुर्योधन उवाच॥  
भीमस्य वाक्ये तद्वदेवार्जुनस्य स्थितोऽहं वै यमयोश्चैवमेव।  
युधिष्ठिरं ते प्रवदन्त्वनीश\- मथो दास्यान्मोक्षसे याज्ञसेनि॥  
अर्जुन उवाच॥  
ईशो राजा पूर्वमासीद्ग्लहे नः कुन्तीसुतो धर्मराजो महात्मा।  
ईशस्त्वयं कस्य पराजितात्मा तज्जानीध्वं कुरवः सर्व एव॥  
\'कर्ण उवाच॥  
दुश्शासन निबोधेदं वचनं वै प्रभाषितम्।  
किमनेन चिरं वीर नयस्व द्रपदात्मजाम्।  
दासीभावेन भुङ्क्ष्व त्वं यथेष्टं कुरुनन्दन॥  
वैशम्पायन उवाच॥  
ततो गान्धारराजस्य पुत्रः शकुनिरब्रवीत्।  
साधु कर्ण महाबाहो यथेष्टं क्रियतामिति॥  
ततो दुश्शासनस्तूर्णं द्रुपदस्य सुतां बलात्।  
प्रवेशयितुमारब्धः स चकर्ष दुरात्मवान्॥ ततो विक्रोशति तदा पाञ्चाली वरवर्णिनी॥  
द्रौपद्युवाच।  
परित्रायस्व मां भीष्म द्रोण द्रौणे तथा कृप।  
परित्रायस्व विदुर धर्मिष्ठो धर्मवत्सल॥  
धृतराष्ट्र महाराज परित्रायस्व वै स्नुषाम्।  
गान्धारि त्वं महाभागे सर्वज्ञे सर्वदर्शिनि।  
पिरत्रायस्व मां भीरुं सुयोधनभयार्दिताम्॥  
त्वमार्ये वीरजननि किं मां पश्यसि यादवीम्।  
क्लिश्यमानामनार्येण न त्रायसिव वधूं स्वकाम्॥  
यदि लालप्यमानां मां न कश्चित्किञ्चिदब्रवीत्।  
हा हताऽस्मि सुमन्दात्मा सुयोधनवशं गता॥  
न वै पाण्डुर्नरपतिर्न धर्मो न च देवराट्।  
न चायुर्नाश्विनौ वाऽपि परित्रायन्ति वै स्नुषाम्॥ धिक्कष्टं यदि जीवेयं मन्दभाग्या पतिव्रता॥  
विदुर उवाच॥  
शृणोमि वाक्यं तव राजपुत्रि नेमे पार्थाः किञ्चिदपि ब्रुवन्ति।  
सा त्वं प्रियार्थं शृणु वाक्यमेत\- द्यदुच्यते पापमतिः कृतघ्नः॥  
सुयोधनः सानुचरः सुदुष्टः सहैव राजा निकृतः सूनुना च यद्येष वाचं महदुच्यमानां न श्रोष्यते पापमतिः सुदुष्टः॥  
वैशम्पायन उवाच॥  
इत्येवमुक्त्वा द्रुपदस्य पुत्रीं क्षत्ताऽब्रवीद्धृतराष्ट्रस्य पुत्रम्।  
मा क्लिश्यतां वै द्रुपदस्य पुत्रीं मा त्वं चरीं द्रक्ष्यसि राजपुत्र॥  
विदुर उवाच॥  
यद्येवं त्वं महाराज सङ्क्लेशयसि द्रौपदीम्।  
अचिरेणैव कालेन पुत्रस्ते सह मन्त्रिभिः।  
गमिष्यति क्षयं पापः पाण्डवक्षयकारणात्॥  
भीमार्जुनाभ्यां क्रुद्धाभ्यां माद्रीपुत्रद्वयेन च।  
तस्मान्निवारय सुतं मा विनाशं विचिन्तय॥  
वैशम्पायन उवाच॥  
एतच्छुत्वा मन्दबुद्धिर्नोत्तरं किञ्चिदब्रवीत्।  
ततो दुर्योधनस्तत्र दैवमोहबलात्कृतः॥  
अचिन्त्य क्षत्तुर्वचनं हर्षेणायतलोचनः।  
ऊरू दर्शयते पापो द्रौपद्या वै मुहुर्मुहुः॥  
ऊरौ सन्दर्श्यमाने तु निरीक्ष्य तु सुयोधनम्।  
वृकोदरस्तदालोक्य नेत्रे चोल्फाल्य लोहिते॥  
एतत्समीक्ष्यात्मनि चावमानं नियम्य मन्युं बलनान्स मानी।  
राजानुजः संसदि कौरवाणां विनिष्क्रमन्वाक्यमुवाच भीमः॥  
अहं दुर्योधनं हन्ता कर्णं हन्ता धनञ्जयः।  
शकुनिं चाक्षकितवं सहदेवो हनिष्यति॥  
इदं च भूयो वक्ष्यामि सभामध्ये बृहद्वचः।  
सत्यं देवाः करिष्यन्ति यन्नो युद्धं भविष्यति॥  
सुयोधनमिमं पापं हन्ताऽस्मि गदया युधि।  
शिरः पादेन चास्याहमधिष्ठास्यामि भूतले॥  
वक्षः शूरस्य निर्वास्य परुषस्य दुरात्मनः।  
दुश्शासनस्य रुधिरं पास्यामि मृगराडिव॥  
अर्जुन उवाच॥  
भीमसेन न ते सन्ति येषां वैरं त्वया सह।  
नन्दा गृहेषु न बुद्ध्यन्ते महद्भयम्॥  
नैव वाचा व्यवसितं भीम विज्ञायते सताम्।  
यदि स्थास्यन्ति सङ्ग्रामे क्षत्रधर्मेण वै सह॥  
दुर्योधनस्य कर्णस्य शकुनेश्च दुरात्मनः।  
दुश्शासनचतुर्थानां भूमिः पास्यति शोणितम्॥  
असूयितारं वक्तारं प्रहृष्टानां दुरात्मनाम्।  
भीमसेन नियोगात्ते हन्ताऽहं कर्णमाहवे॥  
कर्णं कर्णानुगांश्चैव रणे हन्ताऽस्मि पत्रिभिः।  
ये चान्ये विप्रयोत्स्यन्ति बुद्धिमोहेन मां नृपाः।  
तान्स्म सर्वञ्छितैर्बाणैर्नेताऽस्मि यमसादनम्॥  
चलेद्वि हिमवान्स्थानान्निष्प्रभः स्याद्दिवाकरः।  
शैत्यं सोमात्प्रणश्येत मत्सत्यं विचलेद्यदि॥  
वैशम्पायन उवाच॥  
उत्युक्तवति पार्थे तु श्रीमान्माद्रवतीसुतः।  
प्रगृह्य विपुलं बाहुं सहदेवः प्रतापवान्॥  
सौबलस्य वधप्रेप्सुरिदं वचनमब्रवीत्।  
क्रोधसंरक्तनयनो निश्वस्य च मुहुर्मुहुः॥  
सहदेव उवाच॥  
यानक्षान्मन्यसे मूढ गान्धाराणां यशोहर।  
नैते ह्यक्षाः शिता वाणास्त्वयैते समरे धृताः॥  
यथा चैवोक्तवान्भीमस्त्वामुद्दिश्य सबान्धवम्।  
कर्ताऽहं कर्मणा चास्य कुरुकार्याणि सर्वशः।  
यदि स्थस्यासि सङ्ग्रामे क्षत्रधर्मेण सौबल॥  
वैशम्पायन उवाच॥  
सहदेववचः श्रुत्वा नकुलोऽपि विशाम्पते।  
दर्शनीयतमो नॄणामिदं वचनमब्रवीत्॥  
नकुल उवाच॥  
सुतेयं यज्ञसेनस्य द्यूतेऽस्मिन्धृतराष्ट्रजैः।  
यैर्वाचः श्राविता रूक्षा धूर्तैर्दुर्योधनप्रियैः॥  
धार्तराष्ट्रान्सुदुर्वृत्तान्मुमूर्षून्कालचोदितान्।  
दर्शयिष्यामि भूयिष्ठमहं वैवस्वतक्षयम्॥  
उलूकं च दुरात्मानं सौबलस्य प्रियं सुतम्।  
हन्ताऽहमस्मि समरे मम शत्रुं नराधमम्॥  
निदेशाद्धर्मराजस्य द्रौपद्याः पदवीं चरन्।  
नर्धार्तराष्टां पृथिवीं कर्तास्मि नचिरादिवा॥  
द्रौपद्युवाच॥  
यस्माच्चोरुं दर्शयसे यस्माच्चोरुं निरीक्षसे।  
तस्मात्तव ह्यधर्मिष्ठ ऊरौ मृत्युर्भविष्यति॥  
यस्माच्चैवं क्लेशयति भ्राता ते मां दुरात्मवान्।  
तस्मादुधिरमेवास्य पास्यते वै वृकोदरः॥  
इमं च पापिष्ठमतिं कर्णं समुतबान्धवम्।  
सामात्यं सपरीवारं हनिष्यति धनञ्जयः॥  
क्षुद्रधर्मं नैकृतिकं शकुनिं पापचेतसम्।  
सहदेवो रणे क्रुद्धो हनिष्यति सबान्धवम्॥  
वैशम्पायन उवाच॥  
एवमुक्ते तु वचने द्रौपद्या धर्मशीलया।  
ततोऽन्तरिक्षात्सुमहत्पुष्पवर्षमवापततम्॥  
तेषां तु वचनं श्रुत्वा नोचुस्तत्र सभासदः।  
अर्जुनस्य भयाद्राजन्नभून्निश्शब्दमत्र वै॥ ॥  
इति श्रीमन्महाभारते सभापर्वणि द्यूतपर्वणि द्विनवतितमोऽध्यायः॥92 ॥

## टिप्पन्यः

 द्रौपदीपणनात् प्रागिति शेषः। अतो द्रौपदी न दासभावमापन्नेति भावः॥ पश्यसितः पाशबद्धः॥ स्रोतोभ्यः रोमकूपेभ्यः॥

###### सभापर्व \- अध्याय 093

### ॥ श्रीः ॥

## 2.93. अध्यायः 093

## विषयाः

कुप्यतोऽर्जुनस्य युधिष्ठिरेण परिसान्त्वनम्॥ 1॥ धृतराष्ट्रेण वरं वरयेति द्रौपदीम्प्रति चोदनम्॥ 2॥ तत्प्रार्थनया धृतराष्ट्रेण युधिष्ठिरादीनामदासत्ववरदानम्॥ 3॥

## पाठः

वैशम्पायन उवाच॥  
द्रौपद्या वचनं श्रुत्वा चुकोपाथ धनञ्जयः।  
स तदा क्रोधताम्राक्ष इदं वचनमब्रवीत्॥  
अयं तु मां वारयते धर्मराजो युधिष्ठिरः।  
इत्युक्त्वा क्रोधताम्राक्षो धनुरादाय वीर्यवान्॥  
सव्यसाची समुत्पत्य ताञ्छत्रून्समुदैक्षत।  
उद्यतं फल्गुनं तत्र ददृशुः सर्वपार्थिवाः॥  
युगान्ते सर्वलोकांस्तु दहन्तमिव पावकम्।  
वीक्षमाणं धनुष्पामिं हन्तुकामं मुहुर्मुहुः॥  
हन्तुकामं पशून्क्रुद्धं रुद्रं दक्षक्रतौ यथा।  
तथाभूतं नरं दृष्ट्वा विषेदुस्तत्र मानवाः॥  
धनञ्जयस्यव वीर्यज्ञा निराशा जीविते तदा।  
मृतभूता भवन्सर्वे नेत्रैरनिमिषैरिव॥  
अर्जुनं धर्मपुत्रं च समुदैक्षन्त पार्थिवाः।  
क्रुद्धं तदाऽर्जुनं दृष्ट्वा पृथिवी च चचाल ह॥  
खेचराणि च भूतानि वित्रेसुर्वै भयार्दिताः।  
नादित्यो विरराजाथ नापि वान्ति च मारुताः।  
न चन्द्रो न च नक्षत्रं द्यौर्दिशोन न विभान्ति ह।  
सर्वमाविद्धमभवज्जगत्स्थावरजङ्गमम्॥  
उत्पतन्स वभौ पार्तो दिवाकर इवाम्बरे।  
पार्थं दृष्ट्वा क्रुद्धं कालान्तकयमोपमम्।  
भीमसेनो मुदा युक्तो युद्धायैव मनो दधे॥  
पाञ्चाली च ददर्शाथ सुसङ्क्रुद्धं धनञ्जयम्।  
हन्तुकामं रिपून्मर्वान्सुपर्णमिव पन्नगान्॥  
दुष्प्रेक्षः सोऽभवत्क्रुद्धो युगान्ताग्निरिव ज्वलन्।  
तं दृष्ट्वा तेजसा युक्तं विव्यधुः पुरवासिनः॥  
उत्पतन्तं तु वेगेन ततो दृष्ट्वा धनञ्जयम्।  
जग्राह स तदा राजा पुरुहूतो यथा हरिम्॥  
उवाच स घृणी ज्येष्ठो धर्मराजो युधिष्ठिरः।  
मा पार्थ साहसं कार्षीर्मा विनाशं गमेद्यशः॥  
अहमेतान्पापकृतो द्यूतज्ञान्दग्धुमुत्सहे।  
कन्त्त्वसत्यगतिं दृष्ट्वा क्रोधो नाशमुपैति मे॥  
त्वमिमं जगतोऽर्थे वै कोपं संयच्छ पाण्डव॥  
वैशम्पायन उवाच॥  
एवमुक्तस्तदा राज्ञा पाण्डवोऽथ धनञ्जयः।  
क्रोधं संशमयन्पार्थो धार्तराष्ट्रं प्रति स्थितः॥  
तस्मिन्वीरे प्रशान्ते तु पाण्डवे फल्गुने पुनः।  
सुसम्प्रहृष्टमभवज्जगत्स्थावरजङ्गमम्॥  
वारितं च तथा दृष्ट्वा भ्रात्रा पार्थं वृकोदरः।  
बभूव विमना राजन्नभून्निश्शब्दमत्र वै॥  
ततो राज्ञो धृतराष्ट्रस्य गेहे गोमायुरुच्चैर्व्याहरदग्निहोत्रे।  
तं रासभाः प्रत्यभाषन्त राज\- न्समन्ततः पक्षिणश्चैव रौद्राः॥  
तं वै शब्दं विदुरस्तत्त्ववेदी शुश्राव घोरं सुबलात्मजा च।  
भीष्मो द्रोणो गौतमश्चापि विद्वान् स्वस्तिस्वस्तीत्यपि चैवाहुरुच्चैः॥  
ततो गान्धारी विदुरश्चापि विद्वां\- स्तमुत्पातं घोरमालक्ष्य राज्ञे।  
निवेदयामासतुरार्तवत्तदा ततो राजा वाक्यमिदं बभाषे॥  
धृतराष्ट्र उवाच॥  
हतोऽसि दुर्योधन मन्दबुद्धे यस्त्वं सभायां कुरुपुङ्गवानाम्।  
स्त्रियं समाभाषसि दुर्विनीत विशेषतो द्रौपदीं धर्मपत्नीम्॥  
वैशम्पायन उवाच॥  
एवमुक्त्वा धृतराष्ट्रो मनीषी हितान्वेषी बान्धवानामपायात्।  
कृष्णां पाञ्चालीमब्रवीत्सान्त्वपूर्वं  
विमृश्यैतत्प्रज्ञया तत्त्वबुद्धिः॥  
धृतराष्ट उवाच॥  
वरं वृणीष्व पाञ्चालि मत्तो यदभिवाञ्छसि।  
वधूनां हि विशिष्टा मे त्वं धर्मपरमा सती॥  
द्रौपद्युवाच॥  
ददासि चेद्वरं मह्यंवृणोमि भरतर्षभ।  
सर्वधर्मानुगः श्रीमानदासोऽस्तु युधिष्ठिरः॥  
मनस्विनमजानन्तो मैवं ब्रूयुः कुमारकाः।  
एतं वै दासपुत्रेति प्रतिविन्ध्यं ममात्मजम्॥  
राजपुत्रः पुरा भूत्वा यथा नान्यः पुमान्क्वचित्।  
लालितो दासपुत्रत्वं पश्यन्नश्येद्धि भारत॥  
धृतराष्ट्र उवाच॥  
एवं भवतु कल्याणि यथा त्वमभिभाषसे।  
द्वितीयं ते वरं भद्रे ददानि वरयस्व ह।  
मनो हि मे वितरति नैकं त्वं वरमर्हसि॥  
द्रौपद्युवाच॥  
सरथौ सघनुष्कौ न भीमसेनधनञ्जयौ।  
यमौ च वरये राजन्नदासान्स्ववशानहम्॥  
धृतराष्ट्र उवाच॥  
तथाऽस्तु ते महाभागे यथा त्वं नन्दिनीच्छसि।  
तृतीयं वरयास्मत्तो नासि द्वाभ्यां सुसंस्कृता।  
त्वं हि सर्वस्नुषाणां मे श्रेयसी धर्मचारिणी ॥  
द्रौपद्युवाच।  
लोभो धर्मस्य नाशाय भगवन्नाहमुत्सहे।  
अनर्हा वरमादातुं तृतीयं राजसत्तम॥  
एकामाहुर्वैश्यवरं द्वौ तु क्षत्रस्त्रियो वरौ।  
त्रयस्तु राज्ञो राजेन्द्र ब्राह्मणस्य शतं वराः॥  
पापीयांस इमे भूत्वा सन्तीर्णाः पतयो मम।  
वेत्स्यन्ति चैव भद्राणि राजन्पुण्येन कर्मणा॥ ॥  
इति श्रीमन्महाभारते सभापर्वणि द्यूतपर्वणि त्रिनवतितमोऽध्यायः॥93 ॥

## टिप्पन्यः

 अग्निहोत्रे गृह्याग्निसमीपे॥

###### सभापर्व \- अध्याय 094

### ॥ श्रीः ॥

## 2.94. अध्यायः 094

## विषयाः

कर्णप्रलपितम्॥ 1॥ क्रुद्धं भीमं निवार्य युधिष्ठिरस्य धृतराष्ट्रसमीपगमनम्॥ 2॥

## पाठः

कर्ण उवाच॥  
या नः श्रुता मनुष्येषु स्त्रियो रूपेण संमताः।  
तासामेतादृशं कर्म न कस्याश्चन शुश्रुम॥  
क्रोधाविष्टेषु पार्थेषु धार्तराष्ट्रेषु चाप्यति।  
द्रौपदी पाण्डुपुत्राणां कृष्णा शान्तिरिहाभवत्॥  
अप्लवेऽम्भसि मग्नानामप्रतिष्ठे निमज्जताम्।  
पाञ्चाली पाण्डुपुत्राणां नौरेषां पारगाऽभवत्॥  
वैशम्पायन उवाच॥  
तद्वै श्रुत्वा भीमसेनः कुरुमध्येऽत्यमर्षणः।  
स्त्री गतिः पाण्डुपुत्राणामित्युवाच सुदुर्मनाः॥  
भीम उवाच॥  
त्रीणि ज्योतींषि पुरुष इति वै देवलोऽब्रवीत्।  
अपत्यं कर्म विद्या च यतः सृष्टाः प्रजास्ततः॥  
अमेध्ये वै गतप्रामे शून्ये ज्ञातिभिरुज्झिते।  
देहे त्रितयमेवैतत्पुरुषस्योपयुज्यते॥  
तन्नो ज्योतिरभिहतं दाराणामभिमर्शनात्।  
धनञ्जय कथं स्वित्स्यादपत्यमभिमृष्टजम्॥  
अर्जुन उवाच॥  
न चैवोक्ता न चानुक्ता हीनतः परुषा गिरः।  
भारत प्रतिजल्पन्ति सदा तूत्तमपूरुषाः॥  
स्मरन्ति सुकृतान्येव न वैराणि कृतान्यपि।  
सन्तः प्रतिविजानन्तो लब्धसम्भावनाः स्वयम्॥  
भीम उवाच॥  
इहैवैतानहं सर्वान्हन्मि शत्रून्समागतान्।  
अथ निष्क्रम्य राजेन्द्र समूलान्हन्मि भारत॥  
किं नो विवदितेनेह किमुक्तेन च भारत।  
अद्यैवैतान्निहन्मीह प्रशाधि पृथिवीमिमाम्॥  
इत्युक्त्वा भीमसेनस्तु कनिष्ठैर्भ्रातृभिः सह।  
मृगमध्ये यथा सिंहो मुहुर्मुहुरुदैक्षत॥  
सान्त्व्यमानो वीक्षमाणः पार्थेनाक्लिष्टकर्मणा।  
खिद्यत्येव महाबाहुरन्तर्दाहेन वीर्यवान्॥  
क्रुद्धस्य तस्य स्रोतोभ्यः कर्णादिभ्यो नराधिप।  
सधूमः सस्फुलिङ्गार्चिः पावकः समजायत॥  
भ्रुकुटीकृतदुष्प्रेक्ष्यमभवत्तस्य तन्मुखम्।  
युगान्तकाले सम्प्राप्ते कृतान्तस्येव रूपिणः॥  
युधिष्ठिरस्तमावार्य बाहुना बाहुशालिनम्।  
मैवमित्यब्रवीच्चैनं जोषमास्वेति भारत॥  
निवार्य च महाबाहुं कोपसंरक्तलोचनम्।  
पितरं समुपातिष्ठद्धृतराष्ट्रं कृताञ्जलिः॥ ॥  
इति श्रीमन्महाभारते सभापर्वणि द्यूतपर्वणि चतुर्नवतितमोऽध्यायः॥94 ॥

## टिप्पन्यः

 जोषं तूष्णीम्॥

###### सभापर्व \- अध्याय 095

### ॥ श्रीः ॥

## 2.95. अध्यायः 095

## विषयाः

धृतराष्ट्रानुज्ञया सभ्रातृकस्य युधिष्ठिरस्य इन्द्रप्रस्थगमनम्॥ 1॥

## पाठः

युधिष्ठर उवाच॥  
राजन्किं करवामस्ते प्रशाध्यस्मांस्त्वमीश्वरः।  
नित्यं हि स्थातुमिच्छामस्तव भारत शासने॥  
धृतराष्ट्र उवाच॥  
अजातशत्रो भद्रं ते अरिष्टं स्वस्ति गच्छत।  
अनुज्ञाताः सहधनाः स्वराज्यमनुशासत॥  
इदं चैवावबोद्धव्यं वृद्धस्य मम शासनम्।  
मया निगदितं सर्वं पथ्यं निःश्रेयसं परम्॥  
वेत्थ त्वं तात धर्माणां गतिं सूक्ष्मां युधिष्ठिर।  
विनीतोऽसि महाप्राज्ञ वृद्धानां पर्युपासिता॥  
यतो बुद्धिस्ततः शान्तिः प्रशमं गच्छ भारत।  
नादारुणि पतेच्छस्त्रं दारुण्येतन्निपात्यते॥  
न वैराण्यभिजानन्ति गुणान्पश्यन्ति नागुणान्।  
विरोधं नाधिगच्छन्ति ये त उत्तमपूरुषाः॥  
स्मरन्ति सुकृतान्येव न वैराणि कृतान्यपि।  
सन्तः परार्थं कुर्वाणा नावेक्षन्ति प्रतिक्रियाम्॥  
संवादे परुषाण्याहुर्युधिष्ठिर नराधमाः।  
प्रत्याहुर्मध्यमास्त्वेतेऽनुक्ताः नराधमाः।  
न चोक्ता नैव चानुक्तास्त्वहिताः परुषा गिरः।  
प्रतिजल्पन्ति वै धीराः सदा तूत्तमपुरुषाः॥  
स्मरन्ति सुकृतान्येव न वैराणि कृतान्यपि।  
सन्तः प्रतिविजानन्तो लब्ध्वा प्रत्ययमात्मनः॥  
असम्भिन्नार्यमर्यादाः साधवः प्रियदर्शनाः।  
तथा चरित्तंमार्येण त्वयाऽस्मिन्सत्समागमे॥  
दुर्योधनस्य पारुष्यं तत्तात हृदि मा कृथाः।  
मातरं चैव गान्धारीं मां च त्वं गुणकाङ्क्षया॥  
उपस्थितं वृद्धमन्धं पितरं पश्य भारत।  
प्रेक्षापूर्वं मया द्यूतमिदमासीदुपेक्षितम्॥  
मित्राणि द्रष्टुकामेन पुत्राणां च बलाबलम्।  
अशोच्याः कुरवो राजन्येषां त्वमनुशासिता॥  
मन्त्री च विदुरो धीमान्सर्वशास्त्रविशारदः।  
त्वयि धर्मोऽर्जुने धैर्यं भीमसेने पराक्रमः॥  
शुद्धा च गुरुशुश्रूषा यमयोः पुरुषाग्र्ययोः।  
अजातशत्रो भद्रं ते खाण्डवप्रस्थमाविश।  
भ्रातृभिस्तेऽस्तु सौभ्रात्रं धर्मे ते धीयताम मनः॥  
वैशम्पायन उवाच॥  
इत्युक्तो भरतश्रेष्ठ धर्मराजो युधिष्ठिरः।  
कृत्वाऽऽर्यसमयं सर्वं प्रतस्थे भ्रातृभिः सह॥  
ते रथान्मेघसङ्काशानास्थाय सह कृष्णया।  
प्रययुर्हृष्टमनस इन्द्रप्रस्थं पुरोत्तमम्॥ ॥  
इति श्रीमन्महाभारते सभापर्वणि द्यूतपर्वणि पञ्चनवतितमोऽध्यायः॥95 ॥

###### सभापर्व \- अध्याय 096

### ॥ श्रीः ॥

## 2.96. अध्यायः 096

## विषयाः

दुर्योधनेन धृतराष्ट्रसमीपे कार्तवीर्यार्जुनोपाख्यानकथनम्॥ 1॥

## पाठः

जनमेजय उवाच॥  
अनुज्ञातांस्तान्विदित्वा सरत्नधनसञ्जयान्।  
पाण्डवान्धार्तराष्ट्राणां कथमासीन्मनस्तदा॥  
वैशम्पायन उवाच॥  
अनुज्ञातांस्तान्विदित्वा धृतराष्ट्रेण धीमता।  
राजन्दुः शासनः क्षिप्रं जगाम भ्रातरं प्रति॥  
दुर्योधनं समासाद्य सामात्यं भरतर्षभ।  
दुःखार्तो भरतश्रेष्ठ इदं वचनमब्रवीत्॥  
दुःशासन उवाच॥  
दुःखेनैतत्समानीतं स्थविरो नाशयत्यसौ।  
शत्रुसाद्गमयद्द्रव्यं तद्बुध्यध्वं महारथाः॥  
अथ दुर्योधनः कर्णः शकुनिश्चापि सौबलः।  
मिथः सङ्गम्य सहिताः पाण्डवान्प्रति मानिनः॥  
वैचित्रवीर्यं राजानं धृतराष्ट्रं मनीषिणम्।  
अभिगम्य त्वरायुक्ताः श्लक्ष्णं वचनमब्रुवन्॥  
दुर्योधन उवाच॥  
न त्वयेदं श्रुतं राजन्यज्जगाद बृहस्पतिः।  
शक्रस्य नीतिं प्रवदन्विद्वान्देवपुरोहितः॥  
सर्वोपायैर्निहन्तव्याः शत्रवः शत्रुसूदन।  
पुरा युद्धाद्बलाद्वापि प्रकुर्वन्ति तवाहितम्॥  
ते वयं पाण्डवधनैः सर्वान्सम्पूज्य पार्थिवान्।  
यदि तान्योधयिष्यामः किं वै निः परिहास्यति॥  
अहीनाशीविषान्क्रुद्धान्नाशाय समुपस्थितान्।  
कृत्वा कण्ठे च पृष्ठे च कः समुत्स्रष्टुमर्हति॥  
आत्तशस्त्रा रथगताः कुपितास्तात पाण्डवाः।  
निःशेषान्नः करिष्यन्ति क्रुद्धा ह्याशीविषा इव॥  
सन्नद्धो ह्यर्जुनो याति विधृत्य परमेषुधी।  
गाण्डीवं मुहुरादत्ते निःश्वसंश्च निरीक्षते॥  
गदां गुर्वी समुद्यम्य त्वरितश्च वृकोदरः।  
स्वरथं योजयित्वाऽशु निर्यात इति नः श्रुतम्॥  
नकुलः खह्गमादाय चर्म चाप्यर्धचन्द्रवत्।  
सहदेवश्च राजा च चक्रुराकारमिङ्गितैः॥  
ते त्वास्थाय रथान्सर्वे बहुशस्त्रपरिच्छदान्।  
अभिघ्नान्तो रथव्रातान्सेनायोगाय निर्ययुः॥  
न क्षंस्यन्ते तथाऽस्माभिर्जातु विप्रकृता हि ते।  
द्रौपद्याश्च परिक्लेशं कस्तेषां क्षन्तुमर्हति॥  
\' न पश्यामि रणे क्रद्धुं बीभत्सुं प्रतिवारणम्।  
भीष्मो द्रोणश्च कर्णश्च द्रौणिश्च रथिनां वरः॥  
कृपश्च वृषसेनश्च विकर्णश्च जयद्रथः।  
वाह्लीकः सोमदत्तश्च भूरिर्भूरिश्रवाः शलः॥  
शकुनिः ससुतश्चैव नृपाश्चान्ये च कौरवाः।  
नैते सर्वे रणोद्युक्ताः पार्थं सोढुमशक्नुवन्॥  
अर्जुनेन समो लोके नास्ति वीर्ये धनुर्धरः।  
योऽर्जुनेनार्जुनस्तुल्यो द्विबाहुर्बहुबाहुना॥  
धृतराष्ट्र उवाच॥  
कस्त्वयोक्तः पुमान्वीरो बीभत्सुसमविक्रमः।  
तं ये व्रूहि महावीर्यं श्रोतुमिच्छामि पुत्रक॥  
दुर्योधन उवाच॥  
कार्तवीर्यस्य चरितं शृणु राजन्महात्मनः।  
अव्यक्तप्रभवो ब्रह्मा सर्वलोकपितामहः॥  
ब्रह्मणोऽत्रिः सुतो विद्वानत्रेः पुत्रो निशाकरः।  
सोमस्य तदु बुधः पुत्रो बुधस्य तु पुरूरवाः॥  
तस्याप्यध सुतोऽप्यायुरायोस्तु नहुषः सुतः।  
स चार्जुनोऽथ तेजस्वी तपः परमदुश्चरम्।  
दत्तमाराधयामास सोऽर्जुनोऽत्रिसुतं मुनिम्॥  
तस्य दत्तो वरान्प्रादाच्चतुरः पार्थिवस्य वै।  
पूर्वं बाहुसहस्रं तु प्रार्थितः परमो वरः॥  
अधर्मे प्रीयमाणस्य सद्भिस्तत्र निवारणम्।  
धर्मेण पृथिवीं जित्वा धर्मेणैव हि रञ्जनम्॥  
सङ्ग्रामान्सुबहून्कृत्वा हत्वा चारीन्सहस्रशः।  
सङ्ग्रामे यतमानस्य वधश्चैवाधिकाद्रणै॥  
तस्य बाहुसहस्रं तु युध्यतः किल भारत।  
रथो ध्वजश्च सञ्जज्ञ इत्येवं मे श्रुतं परा॥  
तथेयं पृथिवी राजन्त्सप्तद्वीपा सपत्तना।  
ससमुद्राकरा तात विधिनोग्रेण वै जिता॥  
चार्जुनोऽथ तेजस्वी सप्तद्वीपेश्वरोऽभवत्।  
च राजा महायज्ञानाजहार महाबलः।  
प्रशशास महाबाहुर्महीं स च समा बहूः॥  
ततोऽर्जुनः कदाचिद्वै राजन्माहिष्मतीपतिः।  
नर्मदां भरतश्रेष्ठं तां तु दारैर्ययौ सह॥  
ततस्तां स नदीं गत्वा प्रविश्यन्तर्जले तदा।  
कर्तुं राजञ्जलक्रीडां ततो राजोपचक्रमे॥  
तस्मिन्नेव ततः काले रावमो राक्षसैः सह।  
लङ्काया ईश्वरस्तात तं देशं प्रययौ बली॥  
ततस्तमर्जुनं दृष्ट्वा नर्मदायां दशाननः।  
नित्यं क्रोधपरो धीरो वरदानेन मोहितः॥  
अभ्यघावत्सुसङ्क्रुद्धो महेन्द्रं शम्बरो यथा।  
अर्जुनोऽप्यथ तं दृष्ट्वा रावणं प्रत्यवारयत्॥  
ततस्तौ चक्रतुर्युद्धं रावणश्चार्जुनश्च वै।  
ततस्तु दुर्जयं वीरं वरदानेन दर्पितम्॥  
राक्षसेन्द्रं मनुष्येन्द्रो जित्वा बध्वा रणे बलात्।  
बध्वा धनुर्ज्यया राजन्विवेशाथ पुरीं स्वकाम्॥  
स तु तं बन्धितं श्रुत्वा पुलस्त्यो रावणं तदा।  
मोक्षयाणास बन्धाद्वै पुरे दृष्ट्वाऽर्जुनं तदा॥  
ततः कदाचित्तेजस्वी कार्तवीर्योर्जुनो बली।  
समुद्रतीरं गत्वाथ विरचन्दर्पमोहितः॥  
अवाकिरच्छितशरैः समुद्रं स तु भारत।  
तं समुद्रो नमस्कृत्य कृताञ्जलिरभाषत॥  
आशुगान्वीर मा मुञ्च ब्रूहि किं करवाणि ते।  
मदाश्रयाणि सत्वानि त्वद्विसृष्टैर्महेषुभिः।  
बाध्यन्ते राजशार्दूल तेभ्यो देह्यभयं विभो॥  
अर्जुन उवाच॥  
देहि सिन्धुपते युद्धमद्यैव त्वरया मम।  
अथवा पीडयामि त्वां तस्मात्त्वं कुरु माचिरम्॥  
समुद्र उवाच॥  
लोके राजन्महावीर्या बहवो निवसन्ति ये।  
तेषामेकेन राजेन्द्र कुरु युद्धं महाबल॥  
अर्जुन उवाच॥  
मत्समो यदि सङ्ग्रामे वरायुधधरः क्वचित्।  
विद्यते तं ममाचक्ष्व यः समासेत मा मृधे॥  
समुद्र उवाच॥  
महर्षिर्जमदग्निस्तु यदि राजन्परिश्रुतः।  
तस्य पुत्रो रणं दातुं यथावद्वै तवार्हति॥  
दुर्योधन उवाच॥  
समुद्रस्य वचः श्रुत्वा राजा माहिष्मतीपतिः।  
नारदस्य च वै पूर्वं क्रोधेन महता वृतः॥  
ततः प्रतिययौ शीघ्रं क्रोधेन सह भारत।  
स तमाश्रममागत्य काममेवान्वपद्यत॥  
स कामं प्रतिकूलानि चकार सह बन्धुभिः।  
आयासं जनयामास रामस्य स महात्मनः॥  
ततस्तेजः प्रजज्वाल रामस्यामिततेजसः।  
प्रदहन्निव सैन्यानि रश्मिमानिव तेजसा॥  
अथ तौ चक्रतुर्युद्धं वृत्रवासवयोरिव॥  
ततः परशुमादाय नृपं बाहुसहस्रिणम्।  
चिच्छेद सहसा रामो बहुशाखमिव द्रुमम्॥  
तं हतं पतितं दृष्ट्वा समेतास्तस्य बान्धवाः।  
असीनादाय शक्तीश्च रामं ते प्रत्यवारयन्॥  
रामोऽपि रथमास्थाय धनुरायम्य सत्वरः।  
विसृजन्परमास्त्राणि व्यधमत्पार्थिवान्बली॥  
ततस्तु क्षत्रिया राजञ्जामदग्न्यभयार्दिताः।  
विविशुर्गिरिदुर्गाणि मृगाः सिंहभयादिव॥  
तेषां स्वविहितं कर्म तद्भयान्नानुतिष्ठति।  
प्रजा वृषलतां प्राप्ता ब्राह्मणानामदर्शनात्॥  
तथा च द्रविडाः काचाः पुण्डाश्च शबरैः सह।  
वृषलत्वं परिगता विच्छिन्नाः क्षत्रधर्मिणः॥  
ततस्तु हतवीरासु क्षत्रियासु पुनः पुनः।  
द्विजैरभ्युदितं क्षत्रं तानि रामो निहत्य च॥  
ततस्त्रिस्मप्तमे याते रामं वागशरीरिणी।  
दिव्या प्रोवाच मधुरा सर्वलोकपरिश्रुता॥  
रामराम निवर्तस्व स्वगुणं नात्र पश्यसि।  
क्षत्रबन्धूनिमान्प्रामैर्विप्रयुज्य पुनः पुनः॥  
तथैव तं महात्मानमृचीकप्रमुखास्तथा।  
रामराम महावीर्य निवर्तस्वेत्यथाब्रुवन्॥  
पितुर्वधमसमृष्यंस्तु रामः प्रोवाच तानृषीन्।  
नार्हा हन्त भवन्तो मां निवारयितुमित्युत॥  
पितर ऊचुः।  
नार्हसि क्षत्रबन्धूंस्त्वं निहन्तुं जयतां वर।  
न हि युक्तं त्वया तात ब्राह्मणेनसता नृपान्॥  
दुर्योधन उवाच॥  
पितॄणां वचनं श्रुत्वा क्रोधं त्यक्त्वा स भार्गवः।  
अश्वमेधसहस्राणि नरमेधशतानि च॥  
इष्ट्वा सागरपर्यन्तां काश्यपाय ददौ महीम्।  
तेन रामेण सङ्ग्रामे तुल्यस्तात दयञ्जयः॥  
कार्तवीर्येण च रणे तुल्यः पार्थो न संशयः।  
रणे विक्रम्य राजेन्द्र पार्थं जेतुं न शक्यते॥ ॥  
इति श्रीमन्महाभारते सभापर्वणि अनुद्यूतपर्वणि षण्णवतितमोऽध्यायः॥96 ॥

## टिप्पन्यः

 गमयत् अगमयत्॥ परिहास्यति नङ्क्ष्यति॥

###### सभापर्व \- अध्याय 097

### ॥ श्रीः ॥

## 2.97. अध्यायः 097

## विषयाः

दुर्योधनेन धृतराष्ट्रसमीपे अर्जुनप्रभाववर्णनम्॥ 1॥ दुर्योधनदुर्बोधनेन धृतराष्ट्रस्य पुनर्द्यूताय पाण्डवानयनाभ्यनुज्ञा॥ 2॥

## पाठः

दुर्योधन उवाच॥  
शृणु राजन्पुराऽचिन्त्यानर्जुनस्य च साहसान्।  
अर्जुनो धन्विनां श्रेष्ठो दुष्करं कृतवान्पुरा॥  
द्रुपदस्य पुरे राजन्द्रौपद्याश्च स्वयंवर॥ आबालवृद्धसङ्क्षोभे सर्वक्षत्रसमागमे।  
क्षिप्रकारी जले मत्स्यं दुर्निरीक्ष्यं ससर्ज ह॥  
सर्वैर्नृपैरसाध्यं तत्कार्मुकप्रवरं च वै।  
क्षणेन सज्यमकरोत्सर्वक्षत्रस्य पश्यतः॥  
ततो यन्त्रमयं विध्वा विसारं फल्गुनो बली।  
कृष्णया हेममाल्येन स्कन्धे स परिवेष्टितः॥  
ततस्तया वृतं पार्थं दृष्ट्वा सर्वे नृपास्तदा।  
रोषात्सर्वायुधान्गृह्य क्रुद्धा वीरा महौजसः।  
वैकर्तनं पुरस्कृत्य सर्वे पार्थमुपाद्रवन्॥  
स सर्वान्पार्थिवान्दृष्ट्वा क्रुद्धान्पार्थो महाबलः।  
वारयित्वा शरैस्तीक्ष्णैरजयत्तत्र स स्वयम्॥  
जित्वा तु तान्महीपालान्सर्वान्कर्णपुरोगमान्।  
लेभे कृष्णां शुभां पार्थो युध्वा वीर्यबलात्तदा॥  
सर्वक्षत्रसमूहेषु अम्बां भीष्मो यथा पुरा।  
ततः कदाचिद्बीभत्सुस्तीर्ययात्रां ययौ स्वयम्॥  
अथोलूपीं शुभां तात नागराजसतां तदा।  
नागेष्वाप वराग्र्येषु प्रार्थितोऽथ यथा तथा॥  
ततो गोदावरीं कृष्णां कावेरीं चावगाहत।  
तत्र पाण्ड्यं समासाद्य तस्य कन्यामवाप सः॥  
लब्ध्वा जिष्णुर्मुदं तत्र ततो याम्यां दिशं ययौ॥  
स दक्षिणं समुद्रान्तं गत्वा चाप्सरसां च वै।  
कुमारतीर्थमासाद्य मोक्षयामास चार्जुनः॥  
ग्राहरूपाश्च ताः पञ्च अतिशौर्येण वै बलात्।  
कन्यातीर्थं समभ्येत्य ततो द्वारवतीं ययौ॥।  
तत्र कृष्णनिदेशात्स सुभद्रां प्राप्य फल्गुनः।  
तामारोप्य रथोपस्थे प्रययौ स्वपुरीं प्रति॥  
अथादाय गते पार्थे ते श्रुत्वा सर्वयादवाः।  
तमभ्यधावन्त्सङ्क्रुद्धाः सिंहव्याघ्रगणा इव॥  
प्रद्युम्नः कृतवर्मा च गदः सारणसात्यकी।  
आहुकश्चैव साम्बश्च चारुदेष्णो विदूरथः॥  
अन्ये च यादवाः सर्वे बलदेवपुरोगमाः।  
एकमेव परे कृष्णं गजवाजिरथैर्युताः॥  
अथासाद्य वने यान्तं परिवार्य धनञ्जयम्।  
चक्रुर्युद्धं सुसङ्क्रुद्धा बहुकोट्यश्च यादवाः॥  
एक एव तु पार्थस्तैर्युद्धं चक्रे सुदारुणम्।  
तेन तेषां समं युद्धं मुहूर्तं प्रबभूव ह॥  
ततः पार्थो रणे सर्वान्वारयित्वा शितैः शरैः।  
बलाद्विजित्य राजेन्द्र वीरस्तान्सर्वयादवान्।  
तां सुभद्रामथादाय शक्रप्रस्थं विवेश ह॥  
भूयः शृणु महाराज फल्गुनस्य च साहसम्।  
ददौ स वह्नेर्बिभत्सुः प्रार्थितं खाण्डवं वनम्॥  
लब्धमात्रे तु तेनाथ भगवान्हव्यवाहनः।  
भक्षितुं खाण्डवं राजंस्तत्रस्थानुपचक्रमे॥  
ततस्तं भक्षयन्तं वै सव्यसाची विभावसुम्।  
रथा धन्वी शरान्गृह्य स कलापयुतः प्रभुः।  
पालयामास राजेन्द्र स्ववीर्येण महाबलः॥  
ततः श्रुत्वा महेनद्रस्तु मेघांस्तान्सन्दिदेश ह।  
तेनोक्ता मेघसङ्घास्ते ववर्षुरतिवृष्टिभिः॥  
ततो मेघगाणान्पार्थः शरव्रातैः समान्ततः।  
खगमैर्वारयामास तदाश्चर्यमिवाभवत्॥  
वारितान्मेघसङ्घांश्च श्रुत्वा क्रुद्धः पुरन्दरः।  
पाण्डरं गजमास्थाय सर्वदेवगणैर्वृतः।  
ययौ पार्थेन संयोद्धुं रक्षार्थं खाण्डवस्य च॥  
रुद्राश्च मरुतश्चैव वसवश्चाश्विनौ तदा।  
आदित्याश्चैव साध्याश्च निश्वेदेवाश्च भारत।  
गन्धर्वाश्चैव सहिता अन्ये देवगणाश्च ये॥  
ते सर्वे शस्त्रसम्पन्ना दीप्यमानाः स्वतेजसा।  
धनञ्जयं जिघांसन्तः प्रपेतुर्विबुधाधिपाः॥  
युगान्ते यानि दृश्यन्ते निमित्तानि महान्त्यपि।  
सर्वाणि तत्र दृश्यन्ते निमित्तानि महीपते॥  
ततो देवगमाः सर्वे पार्थं समभिदुद्रुवुः।  
असम्भ्रान्तस्तु तान्दृष्ट्वा स तां देवमयीं चमूम्॥  
त्वरितः फल्गुनो गृह्य तीक्ष्णांस्तानाशुगांस्तदा।  
इन्द्रं देवांश्च सम्प्रेक्ष्य तस्थौ काल इवात्यये॥  
ततो देवगणाः सर्वे बीभत्सुं सपुरन्दराः।  
अवाकिरञ्छरव्रातैर्मानुषं तं महीपते॥  
ततः पार्थो महातेजा गाण्डिवं गृह्य सत्वरः।  
वारयामास देवानां शरव्रातैः शरांस्तदा॥  
पुनः क्रुद्धाः सुराः सर्वे मर्त्यं तं सुभहाबलाः।  
नानाशस्त्रैर्ववर्षुस्तं सव्यसाची महीपते॥  
तान्पार्थः शस्त्रवर्षान्वै विसृष्टान्विबुधैस्तदा।  
द्विधा त्रिधा स चिच्छेद स एव निशितैः शरैः॥  
पुनश्च पार्थः सङ्क्रुद्धो मण्डलीकृतकार्मुकः।  
देवसङ्घाञ्छरैस्तीक्ष्णैरर्पयन्वै समन्ततः॥  
ततो देवगणाः सर्वे युध्वा पार्थेन वै मुहुः।  
रणे जेतुमशक्यं तं ज्ञात्वा ते भरतर्षभ॥  
शान्तास्ते विबुधाः सर्वे पार्थबाणाभिपीडिताः।  
सद्विपं वासवं त्यक्त्वा दुद्रुवुः सर्वतो दिशम्॥  
प्राचीं रुद्राः सगन्धर्वा दक्षिणां मरुतो ययुः।  
दिशं प्रतीचीं भीतास्ते वसवश्च तथाऽश्विनौ ॥  
आदित्याश्चैव विश्वे च दुद्रुवुर्वा उदङ्मुखाः।  
साध्याश्चोर्ध्वमुखा भीताश्चिन्तयन्तोऽस्य सायकान्॥  
एवं सुरगणाः सर्वे प्राद्रवन्त्सर्वतो दिशम्।  
मुहुर्मुहुः प्रेक्षमाणाः पार्थमेव सकार्मुकम्॥  
विद्रुतान्देवसङ्घांस्तान्रणे दृष्ट्वा पुरन्दरः।  
ततः क्रुद्धो महातेजाः पार्थं बाणैरवाकिरत्॥  
पार्थोऽपि शक्रं विव्याथ मानुषो विबुधाधिपम्॥  
ततः सोऽश्ममयं वर्षं व्यसृजद्विबुधाधिपः।  
तच्छरैरर्जुनो वर्षं प्रतिजाघ्नेऽत्यमर्षणः॥  
अथ संवर्धयामास तद्वर्षं देवराडपि।  
भूय एव महावीर्यं जिज्ञासुः सव्यसाचिनः॥  
सोऽश्मवर्षं महावेगमिषुभिः पाण्डवोऽपि च।  
विलयं गमयामास हर्षयन्पाकशासनम्॥  
उपादाय तु पाणिभ्यामङ्गदं नाम पर्वतम्।  
सद्रुमं व्यसृजच्छक्रो जिघांसुः श्वेतवाहनम्॥  
ततोऽर्जुनो वेगवद्भिर्ज्वलमानैरजिह्यगैः।  
बाणैर्विध्वंसयामास गिरिराजं सहस्रधा॥  
शक्रं च पातयामास शरैः पार्थो महान्युधि।  
ततः शक्रो महाराज रणे वीरं धनञ्जयम्॥  
ज्ञात्वा जेतुमशक्यं तं तेजोबलसमन्वितम्।  
परां प्रीति ययौ तत्र पुत्रशौर्येण वासवः॥  
तदा तत्र न तस्यास्ति दिवि कश्चिन्महायशाः।  
समर्थो निर्जये राजन्नपि साक्षात्प्रजापतिः॥  
ततः पार्थः शरैर्हत्वा यक्षराक्षसपन्नगान्।  
दीप्ते चाग्नौ महातेजाः पातयामास सन्ततम्॥  
प्रतिषेधयितुं पार्थं न शेकुस्तत्र केचन।  
दृष्ट्वा निवारितं शक्रं दिवि देवगणैः सह॥  
यथा सुपर्णः सोमार्थं विबुधानजयत्पुरा।  
तथा जित्वा सुरान्पार्थस्तर्पयामास पावकम्॥  
ततोऽर्जुनः स्ववीर्येण तर्पयित्वा विभावसुम्।  
रथं ध्वजं च सहयं दिव्यानस्त्रांश्च पाण्डवः॥  
गाण्डीवं च धनुः श्रेष्ठं तूणी चाक्षयसायकौ।  
एतान्यपि च बीभत्सुर्लेभे कीर्ति च भारत॥  
भूयोऽपि शृणु राजेन्द्र पार्थो गत्वोत्तरां दिशम्।  
विजित्य नववर्षांश्च सपुरांश्च सपर्वतान्॥  
जम्बुद्वीपं वशे कृत्वा सर्वं तद्भरतर्षभ।  
बलाज्जित्वा नृपान्सर्वान्करे चविनिवेश्य च॥  
रत्नान्यादाय सर्वाणि गत्वा चैव पुनः पुरीम्।  
ततो ज्येष्ठं महात्मानं धर्मराजं युधिष्ठिरम्।  
राजसूयं क्रतुश्रेष्ठं कारयामास भारत॥  
स तान्यन्यानि कर्माणि कृतवानर्जुनः पुरा।  
अर्जुनेन समो वीर्ये त्रिषु लोकेषु न क्वचित्॥  
देवदानवयक्षाश्च पिशाचोरगराक्षसाः।  
भीष्मद्रोणादयः सर्वे कुरवश्च महारथाः॥  
लोके सर्वनृपाश्चैव वीराश्चान्ये धनुर्धराः।  
एते पार्थं रणे युक्ताः प्रतियोद्धुं न शक्नुयुः॥  
अहं हि नित्यं कौरव्य फल्गुनं हृदि संस्थितम्।  
अपश्यं चिन्तयित्वा तं समुद्विग्नोऽस्मि तद्भयात्॥  
गृहे गृहे च पश्यामि तात पार्थमहं सदा।  
शरगाण्डीवसंयुक्तं पाशहस्तमिवान्तकम्॥  
अपि पार्थसहस्राणि भीतः पश्यामि भारत।  
पार्थभूतमिदं सर्वं नगरं प्रतिभाति मे॥  
पार्थमेव हि पश्यामि रहिते तात भारत।  
दृष्ट्वा स्वप्नगतं पार्थमुद्धमामि विचेतनः॥  
अकारादीनि नामानि अर्जुनग्रस्तचेतसः।  
अश्वाक्षराम्बुजाश्चैव त्रासं सञ्जनयन्ति मे॥  
नास्ति पार्थादृते तात परवीराद्भयं मम।  
प्रह्लादं वा बलिं वापि हन्याद्धि विजयो रणे॥  
तस्मात्तेन महाराज युद्धं नस्तात न क्षमम्।  
अहं तस्य प्रभावज्ञो नित्यं दुःखं वहामि च॥  
पुरा हि दण्डकारण्ये मारीचस्य यथा भयम्।  
भवेद्रामे महावीर्ये तथा पार्थे भयं मम॥  
धृतराष्ट्र उवाच॥  
जानाम्येव महद्वीयं जिष्णोरेतद्दुरासदम्।  
एतद्वीरस्य पार्थस्य कार्षीस्त्वं तु विप्रियम्॥  
द्यूतं वा शस्त्रयुद्धं वा दुवाक्यं वा कथञ्चन।  
एतेष्वेवं कृते तस्य विग्रहश्चैव वो भवेत्॥  
तस्मात्त्वं पुत्र पार्थेन नित्यं स्नेहेन वर्तय।  
यश्च पार्थेन सम्बन्धो वर्तते चेन्नरो भुवि॥  
तस्य नास्ति भयं किञ्चित्रिषु लोकेषु भारत।  
तस्मात्त्वं जिष्णुना वत्स नित्यं स्नेहेन वर्तय॥  
दुर्योधन उवाच॥  
द्यूते पार्थस्य कौरव्य मायया निकृतिः कृता।  
तस्माद्वि नो जयस्तात अन्योपायेन नो भवेत्॥  
धृतराष्ट्र उवाच॥  
उपायश्च न कर्तव्यः पाण्डवान्प्रति भारत।  
पार्थान्प्रति पुरा वत्स बहूपायाः कृतास्त्वया॥  
तानुपायान्हि कौन्तेया बहुशो व्यतिचक्रमुः।  
तस्माद्वितं जीविताय नः कुलस्य जनस्य च॥  
त्वं चिकीर्षसि चेद्वत्स समित्रः सहबान्धवः।  
सभ्रातृकस्त्वं पार्थेन नित्यं स्नेहेन वर्तय॥  
वैशम्पायन उवाच॥  
धृतराष्ट्रवचः श्रुत्वा राजा दुर्योधनस्तदा।  
चिन्तयित्वा मुहूर्तं तु विधिना चोदितोऽब्रवीत्\'॥  
पुनर्दीव्याम भद्रं ते वनवासाय पाण्डवैः।  
एवमेतान्वशे कर्तुं शक्ष्यामः पुरुषर्षभ॥ष  
ते वा द्वादश वर्षाणि वयं वा द्यूतनिर्जिताः।  
प्रविशेम महारण्यमजिनैः प्रतिवासिताः॥  
त्रयोदशं च स्वजनैरज्ञाताः परिवत्सरम्।  
ज्ञाताश्च पुनरन्यानि वने वर्षाणि द्वादश॥  
निवसेम वयं ते वा तथा द्यूतं प्रवर्तताम्।  
अक्षानुप्त्वा पुनर्द्यूतमिदं कुर्वन्तु पाण्डवः॥  
एतत्कृत्यतमं राजन्नस्माकं भरतर्षभ।  
अयं हि शकुनिर्वेद सविद्यामक्षसम्पदम्॥  
दृढमूलं वयं राज्ये मित्राणि परिगृह्य च।  
सारवद्विपुलं सैन्यं सत्कृत्य च दुरासदम्॥  
ते च त्रयोदशं वर्षं पारयिष्यन्ति चेद्व्रतम्।  
जेष्यामस्तान्वयं राजत्रोचतां ते परन्तप॥  
धृतराष्ट्र उवाच॥  
तूर्णं प्रत्यानयस्वैतान्कामं व्यध्वगतानपि।  
आगच्छन्तु पुनर्द्यूतमिदं कुर्वन्तु पाण्डवः॥  
वैशम्पायन उवाच॥  
ततो द्रोणः सोमदत्तो बाह्लीकश्चैव गौतमः।  
विदुरो द्रोणपुत्रश्च वैश्यापुत्रश्च वीर्यवान्॥  
भूरिश्रवाः शान्तनवो विकर्णश्च महारथः।  
मा द्यूतमित्यभाषन्त शमोऽस्त्विति च सर्वशः॥  
अकामानां च सर्वेषां सुहृदामर्थदर्शिनाम्।  
अकरोत्पाण्डवाह्वानं धृतराष्ट्रः सुतप्रियः॥  
अथाब्रवीन्महाराज धृतराष्ट्रं जनेश्वरम्।  
पुत्रहार्दाद्धर्मयुक्ता गान्धारी शोककर्शिता॥  
जाते दुर्योधने क्षत्ता महामतिरभाषत।  
नीयतां परलोकाय साध्वयं कुलपांसनः॥  
व्यनदज्जातमात्रो हि गोमायुरिव भारत।  
अन्तो नूनं कुलस्यास्य कुरवस्तन्निबोधत॥  
मा निमज्जीः स्वदोषेण महाप्सु त्वं हि भारत।  
मा बालानामशिष्टानामभिमंस्था मतिं प्रभो॥  
मा कुलस्य क्षये घोरे कारणं त्वं भविष्यसि।  
बद्धं सेतुं को नु भिन्द्याद्धमेच्छान्तं च पावकम्॥  
शमे स्थितान्को नु पार्थान्कोपयेद्भरतर्षभ।  
स्मरन्तं त्वामाजमीढं स्मारयिष्याम्यहं पुनः॥  
शास्त्रं न शास्ति दुर्बुद्धिं श्रेयसे चेतराय च।  
न वै वृद्धो बालमतिर्भवेद्राजन्कथञ्चन॥  
त्वन्नेत्राः सन्तु ते पुत्रा मा त्वां दीर्णाः प्रहासिषुः।  
तस्मादयं मद्वचनात्त्यज्यतां कुलपांसनः॥  
तथा ते न कृतं राजन्पुत्रस्नेहान्नराधिप।  
तस्य प्राप्तं फलं विद्धि कुलान्तकरणाय यत्॥  
शमेन धर्मेण नयेन युक्ता या ते बुद्धिः साऽस्तु ते मा प्रमादीः।  
प्रध्वंसिनी क्रूरसमाहिता श्री\- र्मृदुप्रौढा गच्छति पुत्रपौत्रान्॥  
अथाब्रवीन्महाराजो गान्धारीं धर्मदर्शिनीम्।  
अन्तः कामं कुलस्यास्तु न शक्नोमि निवारितुम्॥  
यथेच्छन्ति तथैवास्तु प्रत्यागच्छन्तु पाण्डवाः।  
पुनर्द्यूतं च कुर्वन्तु मामकाः पाण्डवैः सह॥ ॥  
इति श्रीमन्महाभारते सभापर्वणि अनुद्यूतपर्वणि सप्तनवतितमोऽध्यायः॥97॥

## टिप्पन्यः

 अकामानां द्यूतमनिच्छतां सताम्॥ त्वन्नेत्रास्त्वमेव नेता येषां ते त्वन्नेत्राः। दीर्णास्त्वत्तो भिन्नर्म यादाः॥

###### सभापर्व \- अध्याय 098

### ॥ श्रीः ॥

## 2.98. अध्यायः 098

## विषयाः

निजनगरं गच्छतो युधिष्ठिरस्य मध्येमार्गं दूताह्वानेन पुनर्निवृत्त्य द्यूत सभाप्रवेशः॥ 1॥ अनुद्यूतेपि युधिष्ठिरस्य शकुनिना पराजयः॥ 2॥

## पाठः

वैशम्पायन उवाच॥  
ततो व्यध्वगतं पार्थं प्रातिकामी युधिष्ठिरम्।  
उवाच वचनाद्राज्ञो धृतराष्ट्रस्य धीमतः॥  
उपास्तीर्णा सभा राजन्नक्षानुप्त्वा युधिष्ठिर।  
एहि पाण्डव दीव्येति पिता त्वाह नराधिपः॥  
युधिष्ठिर उवाच॥  
धातुर्नियोगाद्भूतानि प्राप्नुवन्ति शुभाशुभम्।  
न निवृत्तिस्तयोरस्ति देवतव्यं पुनर्यदि॥  
अक्षद्यूते समाह्वानं नियोगात्स्थविरस्य च।  
जानन्नपि क्षयकरं नातिक्रमितुमुत्सहे॥  
वैशम्पायन उवाच॥  
असम्भवो हेममयस्य जन्तो\- स्तथापि रामो लुलुभे मृगाय।  
प्रायः समासन्नपराभवाणां धियो विपर्यस्ततरा भवन्ति॥  
इति ब्रुवन्निववृते भ्रातृभिः सह पाण्डवः।  
जानांश्च शकुनेर्मायां पार्थो द्यूतमियात्पुनः॥  
विविशुस्ते सभां तां तु पुनरेव महारथाः।  
व्यथयन्ति स्म चेतांसि मुहृदां भरतर्षभाः॥  
यथोपजोषमासीनाः पुनर्द्यूतप्रवृत्तये।  
सर्वलोकविनाशाय दैवेनोपनिपीडिताः॥  
शकुनिरुवाच॥  
अमुञ्चत्स्थविरो यद्वो धनं पूजितमेव तत्।  
महाधनं ग्लहं त्वेकं शृणु भो भरतर्षभ॥  
वयं वा द्वादशाब्दानि युष्माभिर्द्यूतनिर्जिताः।  
प्रविशेम महारण्यं रौरवाजिनवाससः॥  
त्रयोदशं च स्वजनैरज्ञाताः परिवत्सरम्।  
ज्ञाताश्च पुनरन्यानि वने वर्षाणि द्वादश॥  
अस्माभिर्निर्जिता यूयं वने द्वादश वत्सरान्।  
वसध्वं कृष्णया सार्धमजिनैः प्रतिवासिताः॥  
त्रयोदशं च स्वजनैरज्ञाताः पिरवत्सरम्।  
ज्ञाताश्च पुनरन्यानि वने वर्षाणि द्वादश॥  
त्रयोदशे च निर्वृत्ते पुनरेव यथोचितम्।  
स्वराज्यं प्रतिपत्तव्यमितरैरथवेतरैः॥  
अनेन व्यवसायेन सहास्माभिर्युधिष्ठिर।  
अक्षानुप्त्वा पुनर्द्यूतमेहि दीव्यस्व भारत॥  
अथ सभ्याः सभामध्ये समुच्छ्रितकरास्तदा।  
ऊचुरुद्विग्नमनसः संवेगात्सर्व एव हि॥  
सभ्या ऊचुः।  
अहो धिग्बान्धवा नैनं बोधयन्ति महद्भयम्।  
बुद्ध्या बुद्ध्येन्न वा बुद्ध्येदयं वै भरतर्षभ॥  
वैशम्पायन उवाच॥  
जनप्रवादान्सुबहूञ्शृण्वन्नपि नराधिपः।  
ह्रिया च धर्मसंयोगात्पार्थो द्यूतमियात्पुनः॥  
जानन्नापि महाबुद्धिः पुनर्द्यूतमवर्तयत्।  
अप्यासन्नो विनाशः स्यात्कुरूणामितिचिन्तयन्॥  
युधिष्ठिर उवाच॥  
कथं वै मद्विधो राजा स्वधर्ममनुपालयन्।  
आहूतो विनिवर्तेत दीव्यामि शकुने त्वया॥  
शकुनिरुवाच॥  
गवाश्वं बहुधेनुकमपर्यन्तमजाविकम्।  
गजाः कोशो हिरण्यं च दासीदासाश्च सर्वशः॥  
हित्वा नो ग्लह एवैको वनवासाय पाण्डवाः।  
यूयं वयं वा विजिता वसेम वनमाश्रिताः॥  
त्रयोदशं च वै वर्णमज्ञाताः स्वजनैस्तथा।  
अनेन व्यवसायेन दीव्याम पुरुषर्षभाः।  
समुत्क्षेपेण चैकेन वनवासाय भारत॥  
\' वैशम्पायन उवाच॥  
एवं दैवबलाविष्टो धर्मराजो युधिष्ठिरः।  
भीष्मद्रोणाऽऽवार्यमाणो विदुरेण च धीमता॥  
युयुत्सुना कृपेणाथ सञ्जयेन च भारत।  
गान्धार्या पृथया चैव भीमार्जुनयमैस्तथा॥  
विकर्णेन च वीरेण द्रौपद्या द्रौणिना तथा।  
सोमदत्तेन च तथा बाह्लीकेन च धीमता॥  
वार्यमाणोपि सततं न च राजन्नियच्छति।  
एवं संवार्यमाणोपि कौन्तेयो हितकाम्यया॥  
देवकार्यार्थसिद्ध्यर्थं मुहूर्तं कलिमाविशत्।  
अविष्टः कलिना राजञ्छकुनिं प्रत्यभाषत॥  
एवं भवत्विति तदा वनवासाय दीव्यति\'।  
प्रतिजग्राह तं पार्थो ग्लहं जग्राह सौबलः॥ जितमित्येव शकुनिर्युधिष्ठिरमभाषत॥ ॥  
इति श्रीमन्महाभारते सभापर्वणि अनुद्यूतपर्वणि अष्टनवतितमोऽध्यायः॥ 98 ॥

## टिप्पन्यः

 संवेगादतिशयात्॥

###### सभापर्व \- अध्याय 099

### ॥ श्रीः ॥

## 2.99. अध्यायः 099

## विषयाः

वनाय प्रस्थितान्पाण्डवान्प्रति दुश्शासनकृतापहासः॥1॥ पाण्डवानां बहुप्रतिज्ञाकरणपूर्वकं धृतराष्ट्रसमीपगमनम्॥ 2॥

## पाठः

वैशम्पायन उवाच॥  
ततः पराजिताः पार्था वनावासाय दीक्षिताः।  
अजिनान्युत्तरीयाणि जगृहुश्च यथाक्रमम्॥  
अजिनैः संवृतान्दृष्ट्वा हृतराज्यानरिन्दमान्।  
प्रस्थितान्वनवासाय ततो दुःशासनोऽब्रवीत्॥  
प्रवृत्तं धार्तराष्ट्रस्य चक्रं राज्ञो महात्मनः।  
पराजिताः पाण्डवेया विपत्तिं परमां गताः॥  
अद्य देवाः सम्प्रयाताः समैर्वर्त्मभिरस्थलैः।  
गुणज्येष्ठास्तथा श्रेष्ठाः श्रेयांसो यद्वयं परैः॥  
नरकं पातिताः पार्था दीर्घकालमनन्तकम्।  
मुखाच्च हीना राज्याच्च विनष्टाः शाश्वतीः समाः॥  
धनेन मत्ता ये ते स्म धार्तराष्ट्रान्प्रहासिषुः।  
ते निर्जिता हृतधना वनमेष्यन्ति पाण्डवः॥  
चित्रान्सन्नाहानवमुञ्चन्तु चैषां वासांसि दिव्यानि च भानुमन्ति॥ विवास्यन्तां रुरुचर्माणि सर्वे यथा ग्लहं सौबलस्याभ्युपेताः॥  
न सन्ति लोकेषु पुमांस ईदृशा इत्येव ये भावितबुद्धयः सदा।  
ज्ञास्यन्ति तेत्मानमिमेऽद्य पाण्डवा विपर्यये पाण्ढतिला इवाफलाः॥  
इदं हि वासो यदि वेदृशानां मनस्विनां रौरवमाहवेषु॥ आदीक्षितानामजिनानि यद्व\- द्वलीयसां पश्यत पाण्डवानाम्॥  
महाप्राज्ञः सौमकिर्यज्ञसेनः कन्यां पाञ्चालीं पाण्डवेभ्यः प्रदाय।  
अकार्षिद्वै सुकृतं नेह किञ्चित् क्लीबाः पार्थाः पतयो याज्ञसेन्याः॥  
सूक्ष्मप्रावारानजिनोत्तरीयान् दृष्ट्वाऽरण्ये निर्धनानप्रतिष्ठान्।  
कां त्वं प्रीतिं लप्स्यसे याज्ञसेनि पतिं वृणीष्वेह यमन्यमिच्छसि॥  
एते हि सर्वे कुरवः समेताः क्षान्ता दान्ताः सुद्रविणोपपन्नाः।  
एषां वृणीष्वैकतमं पतित्वे न त्वां नयेत्कालविपर्ययोऽयम्॥  
यथाऽफलाः षण्ढतिला यथा चर्ममया मृगाः।  
तथैव पाण्डवाः सर्वे यथा काकयवा अपि॥  
किं पाण्डवांस्ते पतितानुपास्य मोघः श्रमः षण्ढतिलानुपास्य।  
एवं नृशंसः परुषाणि पार्था\- नश्रावयद्धृतराष्ट्रस्य पुत्रः॥  
तद्वै श्रुत्वा भीमसेनोऽत्यमर्षी निर्भर्त्स्योच्चैः सन्निगृह्यैव रोषात्।  
उवाच चैनं सहसैवोपगम्य सिंहो यथा हैमवतः शृगालम्॥  
भीमसेन उवाच॥  
क्रूर पापजनैर्जुष्टमकृतार्थं प्रभाषसे।  
गान्धारविद्यया हि त्वं राजमध्ये विकत्थसे॥  
यथा तुदसि मर्माणि वाक्छरैरिह नो भृशम्।  
तथा स्मारयिता तेऽहं कृन्तन्मर्माणि संयुगे॥  
ये च त्वामनुवर्तन्ते क्रोधलोभवशानुगाः।  
गोप्तारः सानुबन्धांस्तान्नेताऽस्मि यमसादनम्॥  
वैशम्पायन उवाच॥  
एवं ब्रुवाणमजिनैर्विवासितं दुःशासनस्तं परिनृत्यति स्म।  
मध्ये कुरूणां धर्मनिबद्धमार्गं गौर्गौरिति स्माह्वयन्मुक्तलज्जः॥  
भीमसेन उवाच॥  
नृशंस परुषं वक्तुं दुःशासन त्वया।  
निकृत्या हि धनं लब्ध्वा को विकत्थितुमर्हति॥  
मैव स्म सुकृतां लोकान्गच्छेत्पार्थो वृकोदरः।  
यदि वक्षो हि ते भित्त्वा न पिबेच्छोणितं रणे॥  
धार्तराष्ट्रान्रणे हत्त्वा मिषतां सर्वधन्विनाम्।  
शमं गन्ताऽस्मि नचिरात्सत्यमेतद्ब्रवीमि ते॥  
वैशम्पायन उवाच॥  
तस्य राजा सिंहगतेः सखेलं दुर्योधनो भीमसेनस्य हर्षात्।  
गतिं स्वगत्याऽनुचकार मन्दो निर्गच्छतां पाण्डवानां सभायाः॥  
नैतावता कृतमित्यब्रवीत्तं वृकोदरः सन्निवृत्तार्धकायः।  
शीघ्रं हि त्वां निहतं सानुबन्धं संस्मार्याहं प्रतिवक्ष्यामि मूढ॥  
एवं समीक्ष्यात्मनि चावमानं नियम्य मन्युं बलवान्स मानी।  
राजानुगः संसदि कौरवाणां विनिष्कामन्वाक्यमुवाच भीमः॥  
अहं दुर्योधनं हन्ता कर्णं हन्ता धनञ्जयः।  
शकुनिं चाक्षकितवं सहदेवो हनिष्यति॥  
इदं च भूयो वक्ष्यामि सभामध्ये बृहद्वचः।  
सत्यं देवाः करिष्यन्ति यन्नो युद्धं भविष्यति॥  
सुयोधनमिमं पापं हन्ताऽस्मि गदया युधि।  
शिरः पादेन चास्याहमधिष्ठास्यामि भूतले॥  
वाक्यशूरस्य चैवास्य परुषस्य दुरात्मनः।  
दुःशासनस्य रुधिरं पाताऽस्मि मृगराडिव॥  
अर्जुन उवाच॥  
\'भीमसेन न ते सन्ति येषां वैरं त्वया त्विह।  
मत्ता मृगेषु सुखिनो न बुद्ध्यन्ते महद्भयम्\'॥  
नैवं वाचा व्यवसितं भीम विज्ञायते सताम्।  
इतश्चतुर्दशे वर्षे द्रष्टारो यद्भविष्यति॥  
भीमसेन उवाच॥  
दुर्योधनस्य कर्णस्य शकुनेश्च दुरात्मनः।  
दुःशासनचतुर्थानां भूमिः पास्यति शोणितम्॥  
अर्जुन उवाच॥  
असूयितारं द्रष्टारं प्रवक्तारं विकत्थनम्।  
भीमसेन नियोगात्ते हन्ताहं कर्णमाहवे॥  
अर्जुनः प्रतिजानीते भीमस्य प्रियकाम्यया।  
कर्णं कर्णानुगांश्चैव रणे हन्ताऽस्मि पत्रिभिः॥  
ये चान्ये प्रतियोत्स्यन्ति बुद्धिमोहेन मां नृपाः।  
तांश्च सर्वानहं बाणैर्नेताऽस्मि यमसादनम्॥  
चलेद्वि हिमवान्स्थानान्निष्प्रभः स्याद्दिवाकरः।  
शैत्यं सोमात्प्रणश्येत मत्सत्यं विचलेद्यदि॥  
न प्रदास्यति चेद्राज्यमितो वर्षे चतुर्दशे।  
दुर्योधनोऽभिसत्कृत्य सत्यमेतद्भविष्यति॥  
वैशम्पायन उवाच॥  
इत्युक्तवति पार्थे तु श्रीमान्माद्रवतीसुतः।  
प्रगृह्य विपुलं बाहुं सहदेवः प्रतापवान्॥  
सौबलस्य वधं प्रेप्सुरिदं वचनमब्रवीत्।  
क्रोधसंरक्तनयनो निः श्वसन्निव पन्नगः॥  
सहदेव उवाच॥  
अक्षान्यान्मन्यसे मूढ गान्धाराणां यशोहर।  
नैतेऽक्षा निशिता बाणास्त्वयैते समरे वृताः॥  
यथा चैवोक्तवान्भीमस्त्वामुद्दिश्य सबान्धवम्।  
कर्ताहं कर्मणस्तस्य कुरु कार्याणि सर्वशः॥  
हन्ताऽस्मि तरसा युद्धे त्वामेवहे सबान्धवम्।  
यदि स्थास्यसि सङ्ग्रामे क्षत्रधर्मेण सौबल॥  
सहदेववचः श्रुत्वा नकुलोऽपि विशाम्पते।  
दर्शनीयतमो नॄणामिदं वचनमब्रवीत्॥  
सुतेयं यज्ञसेनस्य द्यूतेऽस्मिन्धृतराष्ट्रजैः।  
यैर्वाचः श्राविता रूक्षाः स्थितैर्दुर्योधनप्रिये॥  
तान्धार्तराष्ट्रान्दुर्वृत्तान्मुमूर्षून्कालनोदितान्।  
गमयिष्यामि भूयिष्ठानहं वैवस्वतक्षयम्॥  
\'उलूकं च दुरात्मानं सौबलस्य सुतं प्रियम्।  
क्रूरं हन्ताऽस्मि समरे तं वै क्रूरं नराधमम्\'॥  
निदेशाद्धर्मराजस्य द्रौपद्याः पदवीं चरन्।  
निर्धार्तराष्ट्रां पृथिवीं कर्ताऽस्मि नचिरादिव॥  
वैशम्पायन उवाच॥  
एवं ते पुरुषव्याघ्राः सर्वे व्यायतबाहवः।  
प्रतिज्ञा बहुलाः कृत्वा धृतराष्ट्रमुपागमन्॥ ॥  
इति श्रीमन्महाभारते सभापर्वणि अनुद्यूतपर्वणि एकोनशततमोऽध्यायः॥ 99 ॥

## टिप्पन्यः

 काकयवा निस्तण्डुलं तृणधान्यम्॥ स्मरयिता स्मारयिष्यामि ॥

###### सभापर्व \- अध्याय 100

### ॥ श्रीः ॥

## 2.100. अध्यायः 100

## विषयाः

युधिष्ठिरेण वनगमनाय भीष्माद्यामन्त्रणम्॥ 1॥ पाण्डवान्प्रति विदुरवचनम्॥ 2॥

## पाठः

युधिष्ठिर उवाच॥  
आमन्त्रयामि भरतांस्तथा वृद्धं पितामहम्॥ राजानं सोमदत्तं च महाराजं च बाह्लिकम्॥  
द्रोणं कृपं नृपांश्चान्यानश्वत्थामानमेव च।  
विदुरं धृतराष्ट्रं च धार्तराष्ट्रांश्च सर्वशः॥ महावीर्यं विकर्णं च महामतिम्\'।  
युयुत्सुं सञ्जयं चैव तथैवान्यान्सभासदः॥ च महाभागां मातरं च तथा पृथाम्\'।  
सर्वानामन्त्र्य गच्छामि द्रष्टाऽस्मि पुनरेत्य वः॥  
वैशम्पायन उवाच॥  
न च किञ्चिदथोचुस्तं ह्रियाऽऽसन्ना युधिष्ठिरम्।  
मनोभिरेव कल्याणं दध्युस्ते तस्य धीमतः॥  
विदुर उवाच॥  
आर्या पृथा राजपुत्री नारण्यं गन्तुमर्हति।  
सुकुमारी च वृद्धा च नित्यं चैव सुखोचिता॥  
इह वत्स्यति कल्याणी सत्कृता मम वेश्मनि।  
इति पार्था विजानीध्वमगदं वोऽस्तु सर्वशः॥  
पाण्डवा ऊचुः।  
तथेत्युक्त्वाऽब्रुवन्सर्वे यथा नो वदसेऽनघ।  
त्वं पितृव्यः पितृसमो वयं च त्वत्परायणाः॥  
यथाऽऽज्ञापयसे विद्वंस्त्वं हि नः परमो गुरुः।  
यच्चान्यदपि कर्तव्यं तद्विधत्स्व महामते॥  
विदुर उवाच॥  
युधिष्ठिर विजानीहि ममेदं भरतर्षभ।  
नाधर्मेण जितः कश्चिद्व्यथते वै पराजये॥  
त्वं वै धर्मं विजानीषे युद्धे जेता धनञ्जयः।  
हन्ताऽरीणां भीमसेनो नकुलस्त्वर्थसङ्ग्रही॥  
संयन्ता सहदेवस्तु धौम्यो ब्रह्मविदुत्तमः।  
धर्मार्थकुशला चैव द्रौपदी धर्मचारिणी॥  
अन्योन्यस्य प्रियाः सर्वे तथैव प्रियदर्शनाः।  
परैरभेद्याः सन्तुष्टाः को वोन न स्पृहयेदिह॥  
एष वै सर्वकल्याणः समाधिस्तव भारत।  
नैनं शत्रुर्विषहते शक्रेणापि समोऽप्युत॥  
हिमवत्यनुशिष्टोऽसि मेरुसावर्णिना पुरा।  
द्वैपायनेन कृष्णेन नगरे वारणावते॥  
भृगुतुङ्गे च रामेण दृष्टद्वत्यां च शम्भुना।  
अश्रौषीरसि तस्यापि महर्षेरञ्जनं प्रति॥  
कल्माषीतीरसंस्थस्य गतस्त्वं शिष्यतां भृगोः।  
द्रष्टा सदा नारदस्ते धौम्यस्तेऽयं पुरोहितः॥  
माहासीः साम्पराये त्वं बुद्धिं तामृषिपूजिताम्।  
पुरूरवसमैलं त्वं बुद्ध्या जयसि पाण्डव॥  
शक्त्या जयसि राज्ञोऽन्यानृषीन्धर्गोपसेवया।  
ऐन्द्रे जये धृतमना याम्ये कोपविधारणे॥  
तथा विसर्गे कौबेरे वारुणे कोपविधारणे॥ आत्मप्रदानं सौम्यत्वमद्भ्यश्चैवोपजीवनम्॥  
भूमेः क्षमा च तेजश्च समग्रं सूर्यमण्डलात्।  
वायोर्बलं प्राप्नुहि त्वं भूतेभ्यश्चात्मसम्पदम्॥  
अगदं वोऽस्तु भद्रं वो द्रष्टाऽस्मि पुनरागतान्।  
आपद्धर्मार्थकृच्छ्रेषु सर्वकार्येषु वा पुनः॥  
यथावत्प्रतिपद्येथाः काले काले युधिष्ठिर।  
आपृष्टोऽसीह कौन्तेय स्वस्ति प्राप्नुहि भारत॥  
कृतार्थं स्वस्मिमन्तं त्वां द्रक्ष्यामः पुनरागतम्।  
न हि वो वृजिनं किञ्चिद्वेद कश्चित्पुराकृतम्॥  
वैशम्पायन उवाच॥  
एवमुक्तस्तथेत्युक्त्वा पाण्डवः सत्यविक्रमः।  
भीष्मद्रोणौ नमस्कृत्य प्रातिष्ठत युधिष्ठिरः॥ ॥  
इति श्रीमन्महाभारते सभापर्वणि अनुद्यातपर्वणि शततमोऽध्यायः॥ 100॥

## टिप्पन्यः

 समाधिर्मनः स्वास्थ्यकरो नियमः॥ विधारणे नियमने ॥ विसर्गे दाने। संयमे वशीकरणे । उपजीवनं जीवनहेतुत्वम्॥

###### सभापर्व \- अध्याय 101

### ॥ श्रीः ॥

## 2.101. अध्यायः 101

## विषयाः

पाण्डवानां वनप्रस्थानेन खिद्यतां पौराणां वचनानि॥ 1॥

## पाठः

वैशम्पायन उवाच॥  
ततः सम्प्रस्थिते तत्र धर्मराजे तदा नृप।  
जनाः समन्ताद्द्रष्टुं तं समारुरुहुरातुराः॥  
ततः प्रासादवर्याणि विमानशिखराणि च।  
गोपुराणि च सर्वाणि वृक्षानन्यांश्च सर्वशः॥  
अथाधिरुह्य सस्त्रीका उदासीना व्यलोकयन्।  
न हि रथ्यास्तदा शक्या गन्तुं ताश्च जनाकुलाः॥  
आरुह्य स्मानतास्तत्र दीनाः पश्यन्ति पाण्डवान्।  
पदातिं वर्जितच्छत्रं चेलभूषणवर्जितम्॥  
वल्कलाजिनसंवीतं पार्थं दृष्ट्वा जनास्तदा।  
ऊचुर्बहुविधा वाचो भृशोपहतचेतसः॥  
जना ऊचुः।  
यं यान्तमनुयाति स्म चतुरङ्गबलं महत्।  
तमेकं कृष्णया सार्धमनुगच्छन्ति पाण्डवाः॥  
चत्वारो भ्रातरश्चैव धौम्यश्चैव पुरोहितः।  
भीमार्जुनौ वारयित्वा निकृत्या बद्धकार्मुकौ॥  
धर्म एवास्थितो येन त्यक्त्वा राज्यं महात्मना।  
या न शक्या पुरा द्रष्टुं भूतैराकाशगैरपि॥  
तामद्य कृष्णां पश्यन्ति राजमार्गगता जनाः।  
अङ्गरागोचितां कृष्णां रक्तचन्दनसेविनीम्॥  
वर्षमुष्णं च शीतं च नेष्यत्याशु विवर्णताम्।  
अद्य नूनं पृथा देवी सत्यमाविश्य भाषते॥  
पुत्रान्स्नुषां च देवी तु द्रष्टुमद्याथ नार्हति।  
निर्गुणस्यापि पुत्रस्य कथं स्याहुः स्वदर्शनम्॥  
किम्पुनर्यस्य लोकोऽयं जितो वृत्तेन केवलम्।  
आनृशंस्यमनुक्रोशो धृतिः शीलं दमः शमः॥  
पाण्डवं शोभयन्त्येते षड्गुणाः पुरुषोत्तमम्।  
तस्मादस्योपघातेन प्रजाः परमपीडिताः॥  
औदकानीव सत्वानि ग्रीष्मे सलिलसङ्क्षयात्।  
पीडया पीडितं सर्वं जगदस्य जगत्पतेः॥  
मूलस्यैवोपघातेन वृक्षः पुष्पफलोपगः।  
मूलं ह्येष मनुष्याणां धर्मराजो महाद्युतिः॥  
पुष्पं फलं च पत्रं च शाखास्तस्येतरे जनाः।  
ते भ्रातर इव क्षिप्रं सपुत्राः सहबान्धवाः॥  
गच्छन्तमनुगच्छामो येन गच्छति पाण्डवः।  
उद्यानानि परित्यज्य क्षेत्राणि च गृहाणि च॥  
एकदुःखसुखाः पार्थमनुयाम सुधार्मिकम्।  
समुच्छ्रितपताकानि परिध्वस्ताजिराणि च॥  
उपात्तधनधान्यानि हृतसाराणि सर्वशः।  
रजसाऽप्यवकीर्णानि परित्यक्तानि दैवतैः॥  
मूषकैः परिधावद्भिरुद्बलैरावृतानि च।  
अपेतोदकधूमानि हीनसंमार्जनानि च॥  
प्रनष्टबलिकर्मेज्यामन्त्रहोमजपानि च।  
दुष्कालेनेव भग्नानि भिन्नभाजनवन्ति च॥  
अस्मत्त्यक्तानि वेश्मानि सौबलः प्रतिपद्यताम्।  
वनं नगरमेवास्तु येन गच्छन्ति पाण्डवाः॥  
अस्माभिश्च परित्यक्तं पुरं सम्पद्यतां वनम्।  
बिलानि दंष्ट्रिणः सर्वे वानि मृगपक्षिणः॥  
त्यजन्त्वस्मद्भयाद्भीता गजाः सिंहा वनान्यपि।  
अनाक्रान्तं प्रपद्यन्तः सेवमानं त्यजन्तु च॥  
तृणमांसफलादानां देशांस्त्यक्त्वा मृगद्विजाः।  
वयं पार्थैर्वने सम्यक्सह वत्स्याम निर्वृताः॥  
इत्येवं विविधा वाचो नानाजनसमीरिताः।  
शुश्राव पार्थः श्रुत्वा च न विचक्रेऽस्य मानसम्॥  
ततः प्रासादसंस्थास्तु समन्ताद्वै गृहे गृहे।  
ब्राह्मणक्षत्रियविशां शूद्राणां चैव योषितः॥  
गत्वा स्वगृहजालानि उत्पाट्यावरणानि च।  
ददृशुः पाण्डवान्दीनान्वल्कलाजिनवाससः॥  
कृष्णां त्वदृष्टपूर्वां तां व्रजन्तीं पद्भिरेव च।  
एकवस्त्रां रुदन्तीं तां मुक्तकेशीं रजस्वलाम्॥  
दृष्ट्वा तदा स्त्रियः सर्वा विवर्णवदना भृशम्।  
विलप्य बहुधा मोहाद्दुःखशोकेन पीडिताः।  
हाहा धिग्धिग्धिगित्युक्त्वा नेत्रैरश्रूण्यवर्तयन्॥  
जनस्याथ वजः श्रुत्वा स राजा भ्रातृभिः सह।  
उद्दिश्य वनावासाय प्रतस्थे कृतनिश्चयः॥  
वैशम्पायन उवाच॥  
तस्मिन्सम्प्रस्थिते कृष्णा पृथां प्राप्य यशस्विनीम्।  
अपृच्छद्भृशदुःखार्ता याश्चान्यास्तत्र योषितः॥  
ततो निनादः सुमहान्पाण्डवान्तः पुरेऽभवत्॥  
कुन्ती च भृशशन्तप्ता द्रौपदीं प्रेक्ष्य गच्छतीम्।  
शोकविह्वलया वाचा कृच्छ्राद्वचनमब्रवीत्॥  
वत्से शोको न ते कार्यः प्राप्येदं व्यसनं महत्।  
स्त्रीधर्माणामभिज्ञाऽसि शीलाचारवती तथा॥  
न त्वां शन्देष्टुमर्हामि भर्तॄन्प्रति शुचिस्मिते।  
साध्वी गुणसमापन्ना भूषितं ते कुलद्वयम्॥  
सभाग्याः कुरवश्चेमे ये न दग्धास्त्वयाऽनघे।  
अरिष्टं व्रज पन्थानं मदनुध्यानबृंहिता॥  
भाविन्यर्थे हि सत्स्त्रीणां वैकृतं नोपजायते।  
गुरुधर्माभिगुप्ता च श्रेयः क्षिप्रमवप्स्यसि॥  
सहदेवश्च मे पुत्रः सदाऽवेक्ष्यो वने वसन्।  
यथेदं व्यसनं प्राप्य नायं सीदेन्महामतिः॥  
वैशम्पायन उवाच॥  
तथेन्युक्त्वा तु सा देवी स्रवन्नेत्रजलाविला।  
शोणिताक्तैकवसना मुक्तकेशी विनिर्ययौ॥  
तां क्रोशन्तीं पृथा दुःखादनुवव्राज गच्छतीम्।  
अथापश्यन्सुतान्सर्वान्हृताभरणवाससः॥  
रुरुचर्मावृततनून्ह्रिया किञ्चिदवाह्मुखान्।  
परैः परीतान्संहृष्टैः सुहृद्भिश्चानुशोचितान्॥  
तदवस्थान्सुतान्सर्वानुपसृत्यातिवत्सला।  
स्वजमानाऽवदच्छेकात्तत्तद्विलपती बहु॥  
कुन्त्युवाच।  
कथं सद्धर्मचारित्रान्वृत्तस्थितिविभूषितान्।  
अक्षुद्रान्दृढभक्तांश्च दैवतेज्यापरान्सदा॥  
व्यसनं वः समभ्यागात्कोऽयं विधिविपर्ययः।  
कस्यापध्यानजं चेदमागः पश्यामि वो धिया॥  
स्यात्तु मद्भाग्यदोषोऽयं याऽहं युष्मानजीजनम्।  
दुःखायासभुजोऽत्यर्थं युक्तानप्युत्तमैर्गुणैः॥  
कथं वत्स्यथ दुर्गेषु वने ऋद्धिविनाकृताः।  
वीर्यसत्वबलोत्साहतेजोभिरकृशाः कृशाः॥  
यद्येवमहमज्ञास्यं वने वासं हि वो ध्रुवम्।  
शतशृङ्गान्मृते पाण्डौ नागमिष्यं गजाह्वयम्॥  
धन्यं वः पितरं मन्ये तपोमेधान्वितं तथा।  
यः पुत्राधिमसम्प्राप्य स्वर्गेच्छामकरोत्प्रियाम्॥  
धन्यां चातीन्द्रियज्ञानामिमां प्राप्तां परां गतिम्।  
मन्ये तु माद्रीं धर्मज्ञां कल्याणीं सर्वथैव तु॥  
रत्या मत्या च गत्या च ययाऽहमभिसन्धिता।  
जीवितप्रियतां मह्यं धिङ्मां सङ्क्लेशभागिनीम्॥  
पुत्रका न विहास्ये वः कृच्छ्रलब्धान्प्रियान्सतः।  
साऽहं यास्यामि हि वनं हा कृष्णे किं जहासि माम्।  
अन्तवत्यसुधर्मेऽस्मिन्धात्रा किं नु प्रमादतः।  
ममान्तो नैव विहितस्तेनायुर्न जहाति माम्॥  
हा कृष्ण द्वारकावासिन्क्वासि सङ्कर्षणानुज।  
कस्मान्न त्रायसे दुःखान्मां चेमांश्च नरोत्तमान्॥  
अनादिनिधनं ये त्वामनुध्यायन्ति वै नराः।  
तांस्त्वं पासीत्ययं वादः स गतो व्यर्थतां कथम्॥  
इमे सद्धर्ममाहात्म्ययशोवीर्यानुवर्तिनः।  
नार्हन्ति व्यसनं भोक्तुं नन्वेषां क्रियतां दया॥  
सेयं नीत्यर्थविज्ञेषु कथमापदुपागता॥ स्थितेषु कुलनाथेषु कथमापदुपागता॥  
हा पाण्डो हा महाराज क्वासि किं समुपेक्षसे।  
पुत्रान्विवास्यतः साधूनरिभिर्द्यूतनिर्जितान्॥  
सहदेव निवर्तस्व ननु त्वमसि मे प्रियः।  
शरीरादपि माद्रेय मां मा त्याक्षीः कुपुत्रवत्॥  
व्रजन्तु ब्रातरस्तेऽमी यदि सत्याभिसन्धिनः।  
मत्परित्राणजं धर्ममिहैव त्वमवाप्नुहि॥  
वैशम्पायन उवाच॥  
एवं विपलतीं कुन्तीमभिवाद्य प्रणम्य च।  
पाण्डवा विगतानन्दा वनायैव प्रवव्रजुः॥  
विदुरश्चापि तामार्तां कुन्तीमाश्वास्य हेतुभिः।  
प्रावेशयद्गृहं क्षत्ता स्वयमार्ततरः शनैः॥  
धार्तराष्ट्रस्त्रिस्ताश्च निखिलेनोपलभ्य तत्।  
गमनं परिकर्षं च कृष्णाया द्यूतमण्डले॥  
रुरुदुः सुस्वनं सर्वा विनिन्दन्त्यः कुरून्भृशम्।  
दध्युश्च सुचिरं कालं करासक्तमुखाम्बुजाः॥  
राजा च धृतराष्ट्रस्तु पुत्राणामनयं तदा।  
ध्यायन्नुद्विग्नहृदयो न शान्तिमधिजग्मिवान्॥  
स चिन्तयन्ननेकाग्रः शोकव्याकुलचेतनः।  
क्षत्तुः सम्प्रेषयामास शीघ्रमागम्यतामिति॥  
ततो जगाम विदुरो धृतराष्ट्रनिवेशनम्।  
तं पर्यपृच्छत्संविग्नो धृतराष्ट्रो जनाधिपः॥ ॥  
इति श्रीमन्महाभारते सभापर्वणि अनुद्यूतपर्वणि एकोत्तरशततमोऽध्यायः॥ 101॥

## टिप्पन्यः

 शोणिताक्तैकवसना रजस्वला॥ मह्यं मम ॥ असुधर्मे प्राणधारणे। अन्तवति विनाशवति॥

###### सभापर्व \- अध्याय 102

### ॥ श्रीः ॥

## 2.102. अध्यायः 102

## विषयाः

धृतराष्ट्रेण विदुरम्प्रति पाण्डवानां वनप्रस्थानसमये चेष्टविशेषप्रश्ने तत्तच्चेष्टाविशेषकथनपूर्वकं तत्तदभिप्रायाविष्करणम् ॥ 1॥ द्रोणेन दुर्योधनाय हितोपदेशः॥ 2॥

## पाठः

वैशम्पायन उवाच॥  
तमागतमथो राजा विदुरं दीर्घदर्शिनम्।  
साशङ्क इव प्रपच्छ धृतराष्टोऽम्बिकासुतः॥  
कथं गच्छति कौन्तेयो धर्मपुत्रो युधिष्ठिरः।  
भीमसेनः सव्यसाची माद्रीपुत्री च पाण्डवौ॥  
धौम्यश्चैव कथं क्षत्तर्द्रौपदी च यशस्विनी।  
श्रोतुमिच्छाम्यहं सर्वं तेषां शंस विचेष्टितम्॥  
विदुर उवाच॥  
वस्त्रेण संवृत्य मुखं कुन्तीपुत्रो युधिष्ठिरः।  
बाहू विशालौ सम्पश्यन्भीमो गच्छति पाण्डवः॥  
सिकता वपन्सव्यसाची राजानमनुगच्छति।  
माद्रीपुत्रः सहदेवो मुखमालिप्य गच्छति॥  
पांसूपलिप्तसर्वाङ्गो नकुलश्चित्तविह्वलः।  
दर्शनीयतमो लोके राजानमनुगच्छति॥  
कृष्णा तु केशैः प्रच्छाद्य मुखमायतलोचना।  
दर्शनीया प्ररुदती राजानमनुगच्छति॥  
धौम्यो रौद्राणि सामानि याम्यानि च विशाम्पते।  
गायन्गच्छति मार्गेषु कुशानादाय पाणिना॥  
धृतराष्ट्र उवाच॥  
विविधानीह रूपाणि कृत्वा गच्छन्ति पाण्डवाः।  
तन्ममाचक्ष्व विदुर कस्मादेवं व्रजन्ति ते॥  
विदुर उवाच॥  
निकृतस्यापि ते पुत्रैर्हृते राज्ये धनेषु च।  
न धर्माच्चलते बुद्धिर्धर्मराजस्य धीमतः॥  
योऽसौ राजा घृणी नित्यं धार्तराष्ट्रेषु भारत।  
निकृत्या भ्रंशितः क्रोधान्नोन्मीलयति लोचने॥  
नाहं जनं निर्दहेयं दृष्ट्वा घोरेण चक्षुषा।  
स पिधाय मुखं राजा तस्माद्गच्छति पाण्डवः॥  
यथा च भीमो व्रजति निगदतः शृणु।  
बाह्वोर्बले नास्ति समो ममेति भरतर्षभ॥  
बाहू विशालौ कृत्वाऽसौ तेन भीमोपि गच्छति।  
बाहू विदर्शयन्राजन्बाहुद्रविणदर्पितः॥  
चिकीर्षन्कर्म शत्रुभ्यो बाहुद्रव्यानुरूपतः।  
प्रदिशञ्शरसम्पातान्कुन्तीपुत्रोऽर्जुनस्तदा॥  
सिकता वपन्सव्यसाची राजानमनुगच्छति।  
असक्ताः सिकतास्तस्य यथा सम्प्रति भारत।  
असक्तं शरवर्षाणि तथा मोक्ष्यति शत्रुषु॥  
न मे कश्चिद्विजानीयान्मुखमद्येति भारत।  
मुखमालिप्य तेनासौ सहदेवोऽपि गच्छति॥  
नाहं मनांस्याददेयं मार्गे स्त्रीणामिति प्रभो।  
पांसूपलिप्तसर्वाङ्गो नकुलस्तेन गच्छति॥  
एकवस्त्रा प्ररुदती मुक्तकेशी रजस्वला।  
शोणितेनाक्तवसना द्रौपदी वाक्यमब्रवीत्॥  
यत्कृतेऽहमिदं प्राप्ता तेषां वर्षे चतुर्दशे।  
हतपत्यो हतसुता हतबन्धुजनप्रियाः॥  
बन्धुशोणितदिग्धाङ्ग्यो मुक्तकेश्यो रजस्वलाः।  
एवं कृतोदका भार्याः प्रवेक्ष्यन्ति गजाह्वयम्॥  
कृत्वा तु नैर्ऋतान्दर्भान्धीरो धौम्यः पुरोहितः।  
सामानि गायन्याम्यानि पुरतो याति भारत॥  
हतेषु भरतेष्वाजौ कुरूणां गुरवस्तदा।  
एवं सामानि \-\- न्तीत्युक्त्वा धौम्योपि गच्छति ।  
\'प्रस्थाप्य पाण्डवाञ्शेषान्निः शेषस्ते भविष्यति।  
इति धौम्यो व्यवसितो रौद्रसामानि गायति॥  
धृतराष्ट्र उवाच॥  
किमब्रुवन्नैकृतिकः किं वा नागरिका जनाः।  
तथ्येन मे समाचक्ष्व क्षत्तः सर्वमशेषतः ॥  
विदुर उवाच॥  
ब्राह्मणाः क्षत्रिया वैश्याः शूद्रा येऽन्ये वदन्त्यथ।  
तच्छृणुष्व महाराज वक्ष्यते च मया तव॥  
प्रकृतय ऊचुः।  
हाहा गच्छन्ति नो नाथाः समवेक्षध्वमीदृशम्।  
अहो धिक्कुरुवृद्धानां बालानामिव चेष्टितम्॥  
राष्ट्रेभ्यः पाण्डुदायादाँल्लोभान्निर्वासयन्ति ये।  
अनाथाः स्म वयं सर्वे वियुक्ताः पाण्डुनन्दनैः॥  
दुर्विनीतेषु लुब्धेषु का प्रीतिः कौरवेषु नः।  
इति पौराः सुदुः खार्ताः क्रोशन्ति स्म पुनः पुनः॥  
एवमाकारलिङ्गैस्ते व्यवसायं मनोगतम्।  
कथयन्तश्च कौन्तेया वनं जग्मुर्मनस्विनः॥  
एवं तेषु नराग्र्येषु निर्यत्सु गजसाह्वयात्।  
अनभ्रे विद्युतश्चासन्भूमिश्च समकम्पत॥  
राहुरग्रसदादित्यमपर्वणि विशाम्पते।  
उल्का चाप्यपसव्येन पुरं कृत्वा व्यशीर्यत॥  
प्रत्याहरन्ति क्रव्यादा गृध्रगोमायुवायसाः।  
देवायतनचैत्येषु प्राकाराट्टालकेषु च॥  
एवमेते महोत्पाताः प्रादुरासन्दुरासदाः।  
भरतानामभावाय राजन्दुर्मन्त्रिते तव॥  
वैशम्पायन उवाच॥  
एवं प्रवदतोरेव तयोस्तत्र विशाम्पते।  
धृतराष्ट्रस्य राज्ञश्च विदुरस्य च धीमतः॥  
नारदश्च सभामध्ये कुरूणामग्रतः स्थितः।  
महर्षिभिः परिवृतो रौद्रं वाक्यमुवाच ह॥  
इतश्चतुर्दशे वर्षे विङ्क्ष्यन्तीह कौरवाः।  
दुर्योधनापराधेन भीमार्जुनबलेन च॥  
इत्युक्त्वा दिवमाक्रम्य क्षिप्रमन्तरधीयत।  
ब्राह्मीं श्रियं सुविपुलां बिभ्रद्देवर्षिसत्तमः॥  
ततो दुर्योधनः कर्णः शकुनिश्चापि सौबलः।  
द्रोणं द्वीपममन्यन्त राज्यं चास्मै न्यवेदयन्॥  
अथाब्रवीत्ततो द्रोणो दुर्योधनममर्षणम्।  
दुःशासनं च कर्णं च सर्वानेव च भारतान्॥  
अवध्यान्पाण्डवान्प्राहुर्देवपुत्रान्द्विजातयः।  
अहं चै शरणं प्राप्तान्वर्तमानो यथाबलम्॥  
गन्ता सर्वात्मना भक्त्या धार्तराष्ट्रान्सराजकान्।  
नोत्सहेयं परित्यक्तुं दैवं हि बलवत्तरम्॥  
धर्मतः पाण्डुपुत्रा वै वनं गच्छन्ति निर्जिताः।  
ते च द्वादश वर्षाणि वने वत्स्यन्ति पाण्डवः॥  
चरितब्रह्मचर्याश्च क्रोधामर्षवशानुगाः।  
वैरं निर्यातयिष्यन्ति महद्दुःखाय पाण्डवाः॥  
मया च भ्रंशितो राजन्द्रुपदः सखिविग्रहे।  
पुत्रार्थमयजद्राजा वधाय मम भारत॥  
याजोपयाजतपसा पुत्रं लेभे स पावकात्।  
धृष्टद्युम्नं द्रौपदीं च वेदीमध्यात्सुमध्यमाम्॥  
धृष्टद्युम्नस्तु पार्थानां स्यालः सम्बन्धतो मतः।  
पाण्डवानां प्रियरतस्तस्मान्मां भयमाविशत्॥  
ज्वालावर्णो देवदत्तो धनुष्मान्कवची शरी।  
मर्त्यधर्मतया तस्मादद्य मे साध्वसो महान्॥  
गतो हि पक्षतां तेषां पार्षतः परवीरहा।  
रथातिरथसङ्ख्यायां योऽग्रणीरर्जुनो युवा॥  
सृष्टप्राणो भृशतरं तेन चेत्सङ्गमो मम।  
किमन्यद्दुःखमधिकं परमं भुवि कौरवाः॥  
धृष्टद्युम्नो द्रोणमृत्युरिति विप्रथितं वचः।  
मद्वधायाश्रितोऽप्येष लोके चाप्यतिविश्रुतः॥  
सोऽयं नूनमनुप्राप्तस्त्वत्कृते कालपर्ययः।  
त्वरितं कुरुत श्रेयो नैतदेतावता कृतम्॥  
मुहूर्तं सुखमेवैतत्तालच्छायेव हैमनी।  
जयध्वं च महायज्ञैर्भोगानश्नीत दत्त च॥  
इतश्चतुर्दशे वर्षे महत्प्राप्स्यथ वैशसम्।  
दुर्योधन निशम्यैतत्प्रतिपद्य यथेच्छसि॥  
शमं वा पाण्डुपुत्रेण प्रयुङ्क्ष्व यदि मन्यसे।  
वैशम्पायन उवाच॥  
द्रोणस्य --चनं श्रुत्वा धृतराष्ट्रोऽब्रवीदिदम्॥  
सम्यगाह गुरुः क्षत्तरुपावर्तय पाण्डवान्।  
यदि ते न निवर्तन्ते सत्कृता यान्तु पाण्डवाः।  
सशस्त्ररथपादाता भोगवन्तश्च पुत्रकाः॥ ॥  
इति श्रीमन्महाभारते सभापर्वणि अनुद्यतपर्वणि द्व्यधिकशततमोऽध्यायः॥ 102॥

## टिप्पन्यः

 असक्ताः परस्परमलग्नाः॥ द्वीपमाश्रयम्॥ देवदत्तो देवैर्दत्तः॥ सङ्गमः सङ्ग्रामे इति शेषः॥ हैमनी हेमन्तसम्बन्धिनी॥ वैशसं नाशम्॥

###### सभापर्व \- अध्याय 103

### ॥ श्रीः ॥

## 2.103. अध्यायः 103

## विषयाः

धृतराष्ट्रसञ्जययोः संवादः॥ 1॥

## पाठः

वैशम्पायन उवाच॥  
वनं गतेषु पार्थेषु निर्जितेषु दुरोदरे।  
धृतराष्ट्रं महाराज तदा चिन्ता समाविशत्॥  
तं चिन्तयानमासीनं धृतराष्ट्रं जनेश्वरम्।  
निः श्वसन्तमनेकाग्रमिति होवाच सञ्जयः॥  
अवाप्य वसुसम्पूर्णां वसुधां वसुधाधिप।  
प्रव्राज्य पाण्डवान्राज्याद्राजन्किमनुशोचसि॥  
धृतराष्ट्र उवाच॥  
अशोच्यत्वं कुतस्तेषां येषां वैरं भविष्यति।  
पाण्डवैर्युद्धशौण्डैर्हि बलवद्भिर्महारथैः॥  
सञ्जय उवाच॥  
तवेदं सुकृतं राजन्महद्वैरमुपस्थितम्।  
विनाशो येन लोकस्य सानुबन्धो भविष्यति॥  
वार्यमाणो हि भीष्मेण द्रोणेन विदुरेण च।  
पाण्डवानां प्रियां भार्यां द्रौपदीं धर्मचारिणीम्।  
प्राहिणोदानयेहेति पुत्रो दुर्योधनस्तव।  
सूतपुत्रं सुमन्दात्मा निर्लज्जः प्रातिकामिनम्॥  
यस्मै देवाः प्रयच्छन्ति पुरुषाय पराभवम्।  
बुद्धिं तस्यापकर्षन्ति सोऽवाचीनानि पश्यति॥  
बुद्धौ कलुषभूतायां विनाशे समुपस्थिते।  
अनयो नयसङ्काशो हृदयान्नापसर्पति॥  
अनर्थाश्चार्थरूपेण अर्थाश्चानर्थरूपिणः।  
उत्तिष्ठन्ति विनाशाय नूनं तच्चास्य रोचते॥  
न कालो दण्डमुद्यम्य शिरः कृन्तति कस्यचित्।  
कालस्य बलमेतार्वाद्वपरीतार्थदर्शनम्॥  
आसादितमिदं घोरं तुमुलं रोमहर्षणम्।  
पाञ्चालीमपकर्षद्भिः सभामध्ये तपस्विनीम्॥  
अयोनिजां रूपवतीं कुले जातां विभावसोः।  
को नु तां सर्वधर्मज्ञां परिभूय यशस्विनीम्॥  
पर्यानयेत्सभामध्ये विना दुर्द्यूतदेविनम्।  
स्त्रीधर्मिणी वरारोहा शोणितेन परिप्लुता॥  
एकवस्त्राथ पाञ्चाली पाण्डवानभ्यवैक्षत।  
हृतस्वान्हृतराज्यांश्च हृतवस्त्रान्हृतश्रियः॥  
विहीनान्सर्वकामेभ्यो दासभावमुपागतान्।  
धर्मपाशपरिक्षिप्तानशक्तानिव विक्रमे॥  
क्रुद्धां चानर्हतीं कृष्णां दुःखितां कुरुसंसदि।  
दुर्योधनश्च कर्णश्च कटुकान्यभ्यभाषताम्॥  
इति सर्वमिदं राजन्नाकुलं प्रतिभाति मे।  
धृतराष्ट्र उवाच॥  
तस्याः कृपणचक्षुर्भ्यां प्रदह्येतापि मेदिनी॥  
अपि शेषं भवेदद्य पुत्राणां मम सञ्जय।  
भरतानां स्त्रियः सर्वा गान्धार्या सह सङ्गताः॥  
प्राकोशन्भैरवं तत्र दृष्ट्वा कृष्णां सभागताम्।  
धर्मिष्टां धर्मपत्नीं च रूपयौवनशालिनीम्॥  
प्रजाभिःसह सङ्गम्य ह्यनुशोचन्ति नित्यशः।  
अग्निहोत्राणि सायाह्ने च चाहूयन्त सर्वशः॥  
ब्राह्मणाः कुपिताश्चासन्द्रौपद्याः परिकर्षणे।  
आसीन्निष्ठानको घोरो निर्घातश्च महानभूत्॥  
दिव उल्काश्चापतन्त राहुश्चार्कमुपाग्रसत्।  
अपर्वणि महाघोरं प्रजानां जयन्भयम्॥  
तथैव रथशालासु प्रादुरासीद्धुताशनः।  
ध्वजाश्चापि व्यशीर्यन्त भरतानामभूतये॥  
दुर्योधनस्याग्निहोत्रे प्राक्रोशन्भैरवं शिवाः।  
तास्तदा प्रत्यभाषन्त रासभाः सर्वतो दिशः॥  
प्रातिष्ठत ततो भीष्मो द्रोणेन सह सञ्जय।  
कृपश्च सोमदत्तश्च बाह्लीकश्च महामनाः॥  
ततोऽहमब्रुवं तत्र विदुरेण प्रचोदितः।  
वरं ददानि कृष्णायै काङ्क्षितं यद्यदिच्छति॥  
अवृणोत्तत्र पाञ्चाली पाण्डवाना --सताम्।  
सरथान्सधनुष्कांश्चाप्यनुज्ञासिषमप्यहम्॥  
अथाब्रवीन्महाप्राज्ञो विदुरः सर्वधर्मवित्।  
एतदन्तास्तु भरता यद्व-कृष्णा सभां गता॥  
यैषा पाञ्चालराजस्य सुता सा श्रीरनुत्तमा।  
पाञ्चाली पाण्डवानेतान्दैवसृष्टोपसर्पति॥  
तस्याः पार्थाः परिक्लेशं न क्षंस्यन्ते ह्यमर्षणाः।  
वृष्णयो वा महेष्वासाः पाञ्चाला वा महारथाः॥  
तेन सत्याभिसन्धेन वासुदेवेन रक्षिताः।  
आगमिष्यति बीभत्सुः पञ्चालैः परिवारितः॥  
तेषां मध्ये महेष्वासो भीमसेनो महाबलः।  
आगमिष्यति धुन्वानो गदां दण्डमिवान्तकः॥  
ततो गाण्डीवनिर्घोषं श्रुत्वा पार्थस्य धीमतः।  
गदावेगं च भीमस्य नालं सोढुं नराधिपाः॥  
तत्र मे रोचते नित्यं पार्थैः साम न विग्रहः।  
कुरुभ्यो हि सदा मन्ये पाण्डवान्बलवत्तरान्॥  
तथा हि बलवान्राजा जरासन्धो महाद्युतिः।  
बाहुप्रहरणेनैव भीमेन निहतो युधि।  
तस्य ते शम एवास्तु पाण्डवैर्भरतर्षभ।  
उभयोः पक्षयोर्युक्तं क्रियतामविशङ्कया॥  
एवं कृते महाराज परं श्रेयस्त्वमाप्स्यसि।  
एवं गावल्गणे क्षत्ता धर्मार्थसहितं वचः॥  
उक्तवान्न गृहीतं वै मया पुत्रहितैषिणा॥ ॥  
इति श्रीमन्महाभारते शतसाहस्रयां संहितायां वैयासिक्यां सभापर्वणि अनुद्यूतपर्वणि व्यधिकशततमोऽध्यायः॥ 103॥ ॥ समाप्तमनुद्यूतपर्व सभापर्व च॥ इतः परं वनपर्व भविष्यति तस्यायमाद्यः श्लोकः। जनमेजय उवाच॥  
एवं द्यूतजिताः पार्थाः कोपिताश्च दुरात्मभिः। धार्तराष्ट्रैः सहामात्यैर्निकृत्या द्विजसत्तम॥ 1॥

## टिप्पन्यः

 निष्ठानकः चण्डवात इत्यर्थः। निर्घातो वज्रशब्दः॥