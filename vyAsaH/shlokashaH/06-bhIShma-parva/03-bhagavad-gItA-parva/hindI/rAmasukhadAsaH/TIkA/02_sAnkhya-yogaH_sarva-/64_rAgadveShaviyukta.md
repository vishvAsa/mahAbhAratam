+++
title = "64 रागद्वेषवियुक्तैस्तु"

+++
2.64।।***व्याख्या--*****'तु'--**पूर्वश्लोकमें भगवान्ने कहा कि आसक्ति
रहते हुए विषयोंका चिन्तन करनेमात्रसे पतन हो जाता है और यहाँ कहते हैं कि
आसक्ति न रहनेपर विषयोंका सेवन करनेसे उत्थान हो जाता है। वहाँ तो बुद्धिका
नाश बताया और यहाँ बुद्धिका परमात्मामें स्थित होना बताया। इस प्रकार पहले
कहे गये विषयससे यहाँके विषयका अन्तर बतानेके लिये यहाँ **'तु'**पद आया
है।  
**'विधेयात्मा'--**साधकका अन्तःकरण अपने वशमें रहना चाहिये। अन्तःकरणको
वशीभूत किये बिना कर्मयोगकी सिद्धि नहीं होती, प्रत्युत कर्म करते हुए
विषयोंमें राग होनेकी और पतन होनेकी सम्भावना रहती है। वास्तवमें देखा जाय
तो अन्तःकरणको अपने वशमें रखना हरेक साधकके लिये आवश्यक है। कर्मयोगीके
लिये तो इसकी विशेष आवश्यकता है।  
**'आत्मवश्यैः रागद्वेषवियुक्तैः
इन्द्रियैः'--**जैसे**'विधेयात्मा'**पद अन्तःकरणको वशमें करनेके अर्थमें
आया है, ऐसे ही**'आत्मवश्यैः'**पद इन्द्रियोंको वशमें करनेके अर्थमें आया
है। तात्पर्य है कि व्यवहार करते समय इन्द्रियाँ अपने वशीभूत होनी चाहिये
और इन्द्रियाँ वशीभूत होनेके लिये इन्द्रियोंका राग-द्वेष रहित होना जरूरी
है। अतः इन्द्रियोंसे किसी विषयका ग्रहण रागपूर्वक न हो और किसी विषयका
त्याग द्वेषपूर्वक न हो। कारण कि विषयोंके ग्रहण और त्यागका इतना महत्त्व
नहीं है, जितना महत्त्व इन्द्रियोंमें राग और द्वेष न होने देनेका है।
इसीलिये तीसरे अध्यायके चौंतीसवें श्लोकमें भगवान्ने साधकके लिये सावधानी
बतायी है कि 'प्रत्येक इन्द्रियके विषयमें राग और द्वेष रहते हैं। साधक
इनके वशीभूत न हो; क्योंकि ये दोनों ही साधकके शत्रु हैं। ' पाँचवें
अध्यायके तीसरे श्लोकमें भगवान्ने कहा है कि 'जो साधक राग-द्वेषादि
द्वन्द्वोंसे रहित हो जाता है, वह सुखपूर्वक मुक्त हो जाता है। '  
**'विषयान् चरन्'--**जिसका अन्तःकरण अपने वशमें है और जिसकी इन्द्रियाँ
राग-द्वेषसे रहित तथा अपने वशमें की  
हुई है, ऐसा साधक इन्द्रियोंसे विषयोंका सेवन अर्थात् सब प्रकारका व्यवहार
तो करता है, पर विषयोंका भोग नहीं करता। भोगबुद्धिसे किया हुआ विषय-सेवन ही
पतनका कारण होता है। इस भोगबुद्धिका निषेध करनेके लिये ही यहाँ
**'विधेयात्मा','आत्मवश्यैः'**आदि पद आये हैं।  
  
**'प्रसादमधिगच्छति'--**राग-द्वेषरहित होकर विषयों-का सेवन करनेसे साधक
अन्तःकरणकी प्रसन्नता-(स्वच्छता-) को प्राप्त होता है। यह प्रसन्नता मानसिक
तप है (गीता 17। 16), जो शारीरिक और वाचिक तपसे ऊँचा है। अतः साधकको न तो
रागपूर्वक विषयोंका सेवन करना चाहिये और न द्वेषपूर्वक विषयोंका त्याग करना
चाहिये; क्योंकि राग और द्वेष--इन दोनोंसे ही संसारके साथ सम्बन्ध जुड़ता
है।  
राग-द्वेषसे रहित इन्द्रियोंसे विषयोंका सेवन करनेसे जो प्रसन्नता होती है,
उसका अगर सङ्ग न किया जाय, भोग न किया जाय, तो वह प्रसन्नता परमात्माकी
प्राप्ति करा देती है।  
**'प्रसादे सर्वदुःखानां हानिरस्योपजायते'--**चित्तकी प्रसन्नता
(स्वच्छता) प्राप्त होनेपर सम्पूर्ण दुःखोंका नाश हो जाता है अर्थात् कोई
भी दुःख नहीं रहता। कारण कि राग होनेसे ही चित्तमें खिन्नता होती है।
खिन्नता होते ही कामना पैदा हो जाती है और कामनासे ही सब दुःख पैदा होते
हैं। परन्तु जब राग मिट जाता है, तब चित्तमें प्रसन्नता होती है। उस
प्रसन्नतासे सम्पूर्ण दुःख मिट जाते हैं।  
जितने भी दुःख हैं, वे सब-के-सब प्रकृति और प्रकृतिके कार्य शरीर-संसारके
सम्बन्धसे ही होते हैं और शरीर-संसारसे सम्बन्ध होता है सुखकी लिप्सासे।
सुखकी लिप्सा होती है खिन्नतासे। परन्तु जब प्रसन्नता होती है, तब खिन्नता
मिट जाती है। खिन्नता मिटनेपर सुखकी लिप्सा नहीं रहती। सुखकी लिप्सा न
रहनेसे शरीर-संसारके साथ सम्बन्ध नहीं रहता और सम्बन्ध न रहनेसे सम्पूर्ण
दुःखोंका अभाव हो जाता है--**'सर्वदुःखानां हानिः। '**तात्पर्य है कि
प्रसन्नतासे दो बातें होती हैं--संसारसे सम्बन्ध-विच्छेद और परमात्मामें
बुद्धिकी स्थिरता। यही बात भगवान्ने पहले तिरपनवें श्लोकमें निश्चला और
अचला पदोंसे कही है कि उसकी बुद्धि संसारमें निश्चल और परमात्मामें अचल हो
जाती है।  
यहाँ **'सर्वदुःखानां हानिः'**का तात्पर्य यह नहीं है कि उसके सामने
दुःखदायी परिस्थिति आयेगी ही नहीं, प्रत्युत इसका तात्पर्य यह है कि
कर्मोंके अनुसार उसके सामने दुःखदायी घटना, परिस्थिति आ सकती है; परन्तु
उसके अन्तःकरणमें दुःख, सन्ताप, हलचल आदि विकृति नहीं हो सकती।  
**'प्रसन्नचेतसो ह्याशु बुद्धिः पर्यवतिष्ठते'--**प्रसन्न (स्वच्छ)
चित्तवालेकी बुद्धि बहुत जल्दी परमात्मानें स्थिर हो जाती है अर्थात् साधक
स्वयं परमात्मामें स्थिर हो जाता है, उसकी बुद्धिमें किञ्चिन्मात्र भी
सन्देह नहीं रहता।  

