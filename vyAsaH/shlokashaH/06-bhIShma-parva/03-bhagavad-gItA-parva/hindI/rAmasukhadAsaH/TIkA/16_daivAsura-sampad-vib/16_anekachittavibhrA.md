+++
title = "16 अनेकचित्तविभ्रान्ता"

+++
।।16.16।।***व्याख्या --***  **अनेकचित्तविभ्रान्ताः --** उन आसुर
मनुष्योंका एक निश्चय न होनेसे उनके मनमें अनेक तरहकी चाहना होती है; और उस
एकएक चाहनाकी पूर्तिके लिये अनेक तरहके उपाय होते हैं तथा उन उपायोंके
विषयमें उनका अनेक तरहका चिन्तन होता है। उनका चित्त किसी एक बातपर स्थिर
नहीं रहता; अनेक तरहसे भटकता ही रहता है।**मोहजालसमावृताः --** जडका
उद्देश्य होनेसे वे मोहजालसे ढके रहते हैं। मोहजालका तात्पर्य है कि
तेरहवेंसे पन्द्रहवें श्लोकतक काम; क्रोध और अभिमानको लेकर जितने मनोरथ
बताये गये हैं; उन सबसे वे अच्छी तरहसे आवृत रहते हैं अतः उनसे वे कभी
छूटते नहीं। जैसे मछली जालमें फँस जाती है; ऐसे ही वे प्राणी मनोरथरूप
मोहजालमें फँसे रहते हैं। उनके मनोरथोंमें भी केवल एक तरफ ही वृत्ति नहीं
होती; प्रत्युत दूसरी तरफ भी वृत्ति रहती है जैसे -- इतना धन तो मिल जायगा;
पर उसमें अमुकअमुक बाधा लग जायगी तो हमारे पास दो नम्बरकी इतनी पूँजी है;
इसका पता राजकीय अधिकारियोंको लग जायगा तो हमारे मुनीम; नौकर आदि हमारी
शिकायत कर देंगे तो हम अमुक व्यक्तिको मार देंगे; पर हमारी न चली और दशा
विपरीत हो गयी तो हम अमुकका नुकसान करेंगे; पर उससे हमारा नुकसान हो गया तो
-- इस प्रकार मोहजालमें फँसे हुए आसुरी सम्पदावालोंमें काम; क्रोध और
अभिमानके साथसाथ भय भी बना रहता है। इसलिये वे निश्चय नहीं कर पाते। कहींपर
जाते हैं ठीक करनेके लिये; पर हो जाता है बेठीक मनोरथ सिद्ध न होनेसे उनको
जो दुःख होता है; उसको तो वे ही जानते हैं**प्रसक्ताः कामभोगेषु --** वस्तु
आदिका संग्रह करने और उसका उपभोग करनेमें तथा मानबड़ाई; सुखआराम आदिमें वे
अत्यन्त आसक्त रहते हैं।  
  
**पतन्ति नरकेऽशुचौ --** मोहजाल उनके लिये जीतेजी ही नरक है और मरनेके बाद
उन्हें कुम्भीपाक; महारौरव आदि स्थानविशेष नरकोंकी प्राप्ति होती है। उन
नरकोंमें भी वे घोर यातनावाले नरकोंमें गिरते हैं। **नरके अशुचौ** कहनेका
तात्पर्य यह है कि जिन नरकोंमें महान् असह्य यातना और भयंकर दुःख दिया जाता
है; ऐसे घोर नरकोंमें वे गिरते हैं **(टिप्पणी प₀ 822)** क्योंकि जिनकी
जैसी स्थिति होती है; मरनेके बाद भी उनकी वैसी (स्थितिके अनुसार) ही गति
होती है।  
  
***सम्बन्ध --***  भगवत्प्राप्तिके उद्देश्यसे विमुख हुए
आसुरीसम्पदावालोंके दुराचारोंका फल नरकप्राप्ति बताकर; दुराचारोंद्वारा
बोये गये दुर्भावोंसे वर्तमानमें उनकी कितनी भयंकर दुर्दशा होती है और
भविष्यमें उसका क्या परिणाम होता है -- इसे बतानेके लिये आगेका (चार
श्लोकोंका) प्रकरण आरम्भ करते हैं।
