+++
title = "13 गामाविश्य च"

+++
।।15.13।।***व्याख्या --***  **गामाविश्य च भूतानि धारयाम्यहमोजसा --**
भगवान् ही पृथ्वीमें प्रवेश करके उसपर स्थित सम्पूर्ण स्थावरजङ्गम
प्राणियोंको धारण करते हैं। तात्पर्य यह है कि पृथ्वीमें जो धारणशक्ति
देखनेमें आती है; वह पृथ्वीकी अपनी न होकर भगवान्की ही है **(टिप्पणी प₀
774.1)**।  
  
वैज्ञानिक भी इस बातको स्वीकार करते हैं कि पृथ्वीकी अपेक्षा जलका स्तर
ऊँचा है और पृथ्वीपर जलका भाग स्थलकी अपेक्षा बहुत अधिक है **(टिप्पणी प₀
774.2)**। ऐसा होनेपर भी पृथ्वी जलमग्न नहीं होती -- यह भगवान्की
धारणशक्तिका ही प्रभाव है। पृथ्वीके उपलक्षणसे यह समझना चाहिये कि पृथ्वीके
सिवाय जहाँ भी धारणशक्ति देखनेमें आती है; वह सब भगवान्की ही है। पृथ्वीमें
अन्नादि ओषधियोंको उत्पन्न करनेकी (उत्पादिका) शक्ति एवं
गुरुत्वाकर्षणशक्ति भी भगवान्की ही समझनी चाहिये।**पुष्णामि चौषधीः सर्वाः
सोमो भूत्वा रसात्मकः --** चन्द्रमामें दो शक्तियाँ हैं -- प्रकाशिकाशक्ति
और पोषणशक्ति। प्रकाशिकाशक्तिमें अपने प्रभावका वर्णन पूर्वश्लोकमें करनेके
बाद अब भगवान् इस श्लोकमें,चन्द्रमाकी पोषणशक्तिमें अपना प्रभाव बताते हैं
कि चन्द्रमाके माध्यमसे सम्पूर्ण वनस्पतियोंको मैं ही पुष्ट करता
हूँ। चन्द्रमा शुक्लपक्षमें पोषक और कृष्णपक्षमें शोषक होता है।
शुक्लपक्षमें रसमय चन्द्रमाकी मधुर किरणोंसे अमृतवर्षा होनेके कारण ही
लतावृक्षादि पुष्ट होते हैं और फलतेफूलते हैं। माताके उदरमें स्थित शिशु भी
शुक्लपक्षमें वृद्धिको प्राप्त होता है। यहाँ **सोमः** पद चन्द्रलोकका वाचक
है; चन्द्रमण्डलका नहीं। नेत्रोंसे हमें जो दीखता है; वह चन्द्रमण्डल है।
चन्द्रमण्डलसे भी ऊपर (आँखोंसे न दीखनेवाला) चन्द्रलोक है। उपर्युक्त
पदोंमें विशेषरूपसे **सोमः** पद देनेका अभिप्राय यह है कि चन्द्रमामें
प्रकाशके साथसाथ अमृतवर्षाकी शक्ति भी है। वह अमृत पहले चन्द्रलोकसे
चन्द्रमण्डलमें आता है और फिर चन्द्रमण्डलसे भूमण्डलपर आता है। यहाँ
**ओषधीः** पदके अन्तर्गत गेहूँ; चना आदि सब प्रकारके अन्न समझने चाहिये।
चन्द्रमाके द्वारा पुष्ट हुए अन्नका भोजन करनेसे ही मनुष्य; पशु; पक्षी आदि
समस्त प्राणी पुष्टि प्राप्त करते हैं। ओषधियों; वनस्पतियोंमें शरीरको
पुष्ट करनेकी जो शक्ति है; वह चन्द्रमासे आती है। चन्द्रमाकी वह पोषणशक्ति
भी उसकी अपनी न होकर भगवान्की ही है। भगवान् ही चन्द्रमाको निमित्त बनाकर
सबका पोषण करते हैं।  
  
***सम्बन्ध --***  समष्टिशक्तिमें अपना प्रभाव बतानेके बाद अब भगवान् जिस
शक्तिसे व्यष्टिजगत्में क्रियाएँ हो रही हैं; उस व्यष्टिशक्तिमें अपना
प्रभाव बताते हैं।
