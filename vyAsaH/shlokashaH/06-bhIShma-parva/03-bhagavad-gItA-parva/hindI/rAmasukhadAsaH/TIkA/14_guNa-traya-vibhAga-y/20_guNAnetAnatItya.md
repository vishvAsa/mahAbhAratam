+++
title = "20 गुणानेतानतीत्य"

+++
।।14.20।।***व्याख्या --***  **गुणानेतानतीत्य त्रीन्देही देहसमुद्भवान्
--** यद्यपि विचारकुशल मनुष्यका देहके साथ सम्बन्ध नहीं होता; तथापि
लोगोंकी दृष्टिमें देहवाला होनेसे उसको यहाँ देही कहा गया है। देहको उत्पन्न
करनेवाले गुण ही हैं। जिस गुणके साथ मनुष्य अपना सम्बन्ध मान लेता है; उसके
अनुसार उसको ऊँचनीच योनियोंमें जन्म लेना ही पड़ता है (गीता 13। 21)। अभी
इसी अध्यायके पाँचवें श्लोकसे अठारहवें श्लोकतक जिनका वर्णन हुआ है; उन्हीं
तीनों गुणोंके लिये यहाँ **एतान् त्रीन् गुणान्** पद आये हैं। विचारकुशल
मनुष्य इन तीनों गुणोंका अतिक्रमण कर जाता है अर्थात् इनके साथ अपना
सम्बन्ध नहीं मानता; इनके साथ माने हुए सम्बन्धका त्याग कर देता है। कारण
कि उसको यह स्पष्ट विवेक हो जाता है कि सभी गुण परिवर्तनशील हैं; उत्पन्न
और नष्ट होनेवाले हैं और अपना स्वरूप गुणोंसे कभी लिप्त हुआ नहीं; हो सकता
भी नहीं। ध्यान देनेकी बात है कि जिस प्रकृतिसे ये गुण उत्पन्न होते हैं;
उस प्रकृतिके साथ भी स्वयंका किञ्चिन्मात्र भी सम्बन्ध नहीं है; फिर
गुणोंके साथ तो उसका सम्बन्ध हो ही कैसे सकता
है**जन्ममृत्युजरादुःखैर्विमुक्तोऽमृतमश्नुते --** जब इन तीनों गुणोंका
अतिक्रमण कर जाता है; तो फिर उसको जन्म; मृत्यु और वृद्धावस्थाका दुःख नहीं
होता। वह जन्ममृत्यु आदिके दुःखोंसे छूट जाता है क्योंकि जन्म आदिके
होनेमें गुणोंका सङ्ग ही कारण है। ये गुण आतेजाते रहते हैं इनमें परिवर्तन
होता रहता है। गुणोंकी वृत्तियाँ कभी सात्त्विकी; कभी राजसी और कभी तामसी
हो जाती हैं परन्तु स्वयंमें कभी सात्त्विकपना; राजसपना और तामसपना आता ही
नहीं। स्वयं (स्वरूप) तो स्वतः असङ्ग रहता है। इस असङ्ग स्वरूपका कभी जन्म
नहीं होता। जब जन्म नहीं होता; तो मृत्यु भी नहीं होती। कारण कि जिसका जन्म
होता है; उसीकी मृत्यु होती है तथा उसीकी वृद्धावस्था भी होती है। गुणोंका
सङ्ग रहनेसे ही जन्म; मृत्यु और वृद्धावस्थाके दुःखोंका अनुभव होता है। जो
गुणोंसे सर्वथा निर्लिप्तताका अनुभव कर लेता है; उसको स्वतःसिद्ध अमरताका
अनुभव हो जाता है। देहसे तादात्म्य (एकता) माननेसे ही मनुष्य अपनेको
मरनेवाला समझता है। देहके सम्बन्धसे होनेवाले सम्पूर्ण दुःखोंमें सबसे बड़ा
दुःख मृत्यु ही माना गया है। मनुष्य स्वरूपसे है तो अमर ही किन्तु भोग और
संग्रहमें आसक्त होनेसे और प्रतिक्षण नष्ट होनेवाले शरीरको अमर रखनेकी
इच्छासे ही इसको अमरताका अनुभव नहीं होता। विवेकी मनुष्य देहसे तादात्म्य
नष्ट होनेपर अमरताका अनुभव करता है। पूर्वश्लोकमें **मद्भावं सोऽधिगच्छति**
पदोंसे भगवद्भावकी प्राप्ति कही गयी एवं यहाँ **अमृतमश्नुते** पदोंसे
अमरताका अनुभव करनेको कहा गया -- वस्तुतः दोनों एक ही बात है। गीतामें
**जरामरणमोक्षाय** (7। 29); **जन्ममृत्युजराव्याधिदुःखदोषानुदर्शनम्** (13।
8) और यहाँ **जन्ममृत्युजरादुःखैर्विमुक्तः** (14। 20) -- इन तीनों जगह
बाल्य और युवाअवस्थाका नाम न लेकर जरा (वृद्धावस्था) का ही नाम लिया गया
है; जबकि शरीरमें बाल्य; युवा और वृद्ध -- ये तीनों ही अवस्थाएँ होती हैं।
इसका कारण यह है कि बाल्य और युवाअवस्थामें मनुष्य अधिक दुःखका अनुभव नहीं
करता क्योंकि इन दोनों ही अवस्थाओंमें शरीरमें बल रहता है। परन्तु
वृद्धावस्थामें शरीरमें बल न रहनेसे मनुष्य अधिक दुःखका अनुभव करता है। ऐसे
ही जब मनुष्यके प्राण छूटते हैं; तब वह भयंकर दुःखका अनुभव करता है। ,परन्तु
जो तीनों गुणोंका अतिक्रमण कर जाता है; वह सदाके लिये जन्म; मृत्यु और
वृद्धावस्थाके दुःखोंसे मुक्त हो जाता है। इस मनुष्यशरीरमें रहते हुए जिसको
बोध हो जाता है; उसका फिर जन्म होनेका तो प्रश्न ही पैदा नहीं होता। हाँ;
उसके अपने कहलानेवाले शरीरके रहते हुए वृद्धावस्था और मृत्यु तो आयेगी ही;
पर उसको वृद्धावस्था और मृत्युका दुःख नहीं होगा। वर्तमानमें शरीरके साथ
स्वयंकी एकता माननेसे ही पुनर्जन्म होता है और शरीरमें होनेवाले जरा;
व्याधि आदिके दुःखोंको जीव अपनेमें मान लेता है। शरीर गुणोंके सङ्गसे
उत्पन्न होता है। देहके उत्पादक गुणोंसे रहित होनेके कारण गुणातीत महापुरुष
देहके सम्बन्धसे होनेवाले सभी दुःखोंसे मुक्त हो जाता है। अतः प्रत्येक
मनुष्यको मृत्युसे पहलेपहले अपने गुणातीत स्वरूपका अनुभव कर लेना चाहिये।
गुणातीत होनेसे जरा; व्याधि; मृत्यु आदि सब प्रकारके दुःखोंसे मुक्ति हो
जाती है और मनुष्य अमरताका अनुभव कर लेता है। फिर उसका पुनर्जन्म होता ही
नहीं।  
  
***सम्बन्ध --***  गुणातीत पुरुषं दुःखोंसे मुक्त होकर अमरताको प्राप्त
कर लेता है -- ऐसा सुनकर अर्जुनके मनमें गुणातीत मनुष्यके लक्षण जाननेकी
जिज्ञासा हुई। अतः वे आगेके श्लोकमें भगवान्से प्रश्न करते हैं।
