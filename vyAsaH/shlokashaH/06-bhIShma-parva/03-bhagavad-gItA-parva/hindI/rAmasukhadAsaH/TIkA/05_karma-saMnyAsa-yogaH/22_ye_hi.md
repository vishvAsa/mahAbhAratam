+++
title = "22 ये हि"

+++
5.22।।***व्याख्या--*'ये हि संस्पर्शजा भोगाः'--**शब्द, स्पर्श, रूप, रस
और गन्ध--इन विषयोंसे इन्द्रियोंका रागपूर्वक सम्बन्ध होनेपर जो सुख प्रतीत
होता है, उसे 'भोग' कहते हैं। सम्बन्ध-जन्य अर्थात् इन्द्रिय-जन्य भोगमें
मनुष्य कभी स्वतन्त्र नहीं है। सुख-सुविधा और मान-बड़ाई मिलनेपर प्रसन्न
होना भोग है। अपनी बुद्धिमें जिस सिद्धान्तका आदर है, दूसरे व्यक्तिसे उसी
सिद्धान्तकी प्रशंसा सुनकर जो प्रसन्नता होतीहै, सुख होता है, वह भी एक
प्रकारका भोग ही है। तात्पर्य यह है कि परमात्माके सिवाय जितने भी
प्रकृतिजन्य प्राणी, पदार्थ, परिस्थितियाँ, अवस्थाएँ आदि हैं, उनसे किसी भी
प्रकृति-जन्य करणके द्वारा सुखकी अनुभूति करना भोग ही है। शास्त्रनिषिद्ध
भोग तो सर्वथा त्याज्य हैं ही, शास्त्र-विहित भोग भी परमात्मप्राप्तिमें
बाधक होनेसे त्याज्य ही हैं। कारण कि जडताके सम्बन्धके बिना भोग नहीं होता,
जब कि परमात्मप्राप्तिके लिये जडतासे सम्बन्ध-विच्छेद करना आवश्यक है।  
  
**'आद्यन्तवन्तः'--**सम्पूर्ण भोग आने-जानेवाले हैं, अनित्य हैं,
परिवर्तनशील हैं (गीता 2। 14)। ये कभी एकरूप रह सकते ही नहीं। तात्पर्य है
कि इन भोगोंकी स्वयंके साथ किसी भी अंशमें एकता नहीं है। भोग आने-जानेवाले
हैं और स्वयं सदा रहनेवाला है। भोग जड हैं और स्वयं चेतन है। भोग विकारी
हैं और स्वयं निर्विकार है। भोग आदि-अन्तवाले हैं और स्वयं आदि-अन्तसे रहित
है। इसलिये स्वयंको भोगोंसे कभी सुख नहीं मिल सकता। जीव परमात्माका अंश
है--**'ममैवांशो जीवलोके'** (गीता 15। 7), इसलिये उसे परमात्मासे ही अक्षय
सुख मिल सकता है--**'स ब्रह्मयोगयुक्तात्मा सुखमक्षयमश्नुते'** (गीता 5।
21)। भोग आने-जानेवाले हैं--इस तरफ ध्यान जाते ही सुख-दुःखका प्रभाव कम हो
जाता है। इसलिये **'आद्यन्तवन्तः'** पद भोगोंके प्रभावको मिटानेके लिये
औषधरूप है।
