+++
title = "07 योगयुक्तो विशुद्धात्मा"

+++
5.7।।***व्याख्या--*'जितेन्द्रियः'** इन्द्रियाँ वशमें होनेका तात्पर्य
है--इन्द्रियोंका राग-द्वेषसे रहित होना। राग-द्वेषसे रहित होनेपर
इन्द्रियोंमें मनको विचलित करनेकी शक्ति नहीं रहती **(टिप्पणी प₀ 287.1)**।
साधक उनको अपने मनके अनुकूल चाहे जहाँ लगा सकता है। कर्मयोगके साधकके लिये
इन्द्रियोंका वशमें होना आवश्यक है। इसीलिये भगवान् कर्मयोगके प्रकरणमें
इन्द्रियोंको वशमें करनेकी बात विशेषरूपसे कहते हैं;
जैसे--**'यस्त्विन्द्रियाणि मनसा नियम्य'** (3। 7)
;**'तस्मात्त्वमिन्द्रियाण्यादौ नियम्य'** (3। 41)। कर्मयोगीका कर्मोंके
साथ अधिक सम्बन्ध रहता है; इसलिये इन्द्रियाँ वशमें न होनेसे उसके विचलित
होनेकी सम्भावना रहती है। कर्मयोगके साधनमें दूसरोंके हितके लिये सेवारूपसे
कर्तव्य-कर्म करना आवश्यक है, जिसके लिये इन्द्रियोंका वशमें होना बहुत
जरूरी है। इन्द्रियाँ वशमें हुए बिना कर्मयोगका साधन होना कठिन है।
