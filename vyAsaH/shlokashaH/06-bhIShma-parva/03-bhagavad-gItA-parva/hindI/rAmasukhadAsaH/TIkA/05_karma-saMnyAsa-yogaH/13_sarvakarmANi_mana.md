+++
title = "13 सर्वकर्माणि मनसा"

+++
5.13।।***व्याख्या--*'वशी देही'--**इन्द्रियाँ, मन, बुद्धि आदिमें
ममता-आसक्ति होनेसे ही ये मनुष्यपर अपना अधिकार जमाते हैं। ममता-आसक्ति न
रहनेपर ये स्वतः अपने वशमें रहते हैं। साङ्ख्ययोगीकी इन्द्रियाँ, मन, बुद्धि
आदिमें ममता-आसक्ति न रहनेसे ये सर्वथा उसके वशमें रहते हैं। इसलिये यहाँ
उसे **'वशी'** कहा गया है।  
  
जबतक किसी भी मनुष्यका प्रकृतिके कार्य (शरीर, इन्द्रियों आदि) के साथ
किञ्चिन्मात्र भी कोई प्रयोजन रहता है, तबतक वह प्रकृतिके 'अवश' अर्थात्
वशीभूत रहता है--**'कार्यते ह्यवशः कर्म सर्वः प्रकृतिजैर्गुणैः'** (गीता
3। 5)। प्रकृति सदैव क्रियाशील रहती है। अतः प्रकृतिसे सम्बन्ध बना रहनेके
कारण मनुष्य कर्मरहित हो ही नहीं सकता। परन्तु प्रकृतिके कार्य स्थूल,
सूक्ष्म और कारण--तीनों शरीरोंसे ममता-आसक्तिपूर्वक कोई सम्बन्ध न होनेसे
साङ्ख्ययोगी उनकी क्रियाओंका कर्ता नहीं बनता। यद्यपि साङ्ख्ययोगीका शरीरके
साथ किञ्चिन्मात्र भी सम्बन्ध नहीं होता, तथापि लोगोंकी दृष्टिमें वह
शरीरधारी ही दीखता है। इसलिये उसे **'देही'**कहा गया है।
