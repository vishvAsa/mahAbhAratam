+++
title = "01 सन्न्यासङ् कर्मणाम्"

+++
5.1।।***व्याख्या--*'संन्यासं कर्मणां कृष्ण'--**कौटुम्बिक स्नेहके कारण
अर्जुनके मनमें युद्ध न करनेका भाव पैदा हो गया था। इसके समर्थनमें
अर्जुनने पहले अध्यायमें कई तर्क और युक्तियाँ भी सामने रखीं। उन्होंने
युद्ध करनेको पाप बताया (गीता 1। 45)। वे युद्ध न करके भिक्षाके अन्नसे
जीवन-निर्वाह करनेको श्रेष्ठ समझने लगे (2। 5) और उन्होंने निश्चय करके
भगवान्से स्पष्ट कह भी दिया कि मैं किसी भी स्थितिमें युद्ध नहीं करूँगा
(2। 9)। प्रायः वक्ताके शब्दोंका अर्थ श्रोता अपने विचारके अनुसार लगाया
करते हैं। स्वजनोंको देखकर अर्जुनके हृदयमें जो मोह पैदा हुआ, उसके अनुसार
उन्हें युद्धरूप कर्मके त्यागकी बात उचित प्रतीत होने लगी। अतः भगवान्के
शब्दोंको वे अपने विचारके अनुसार समझ रहे हैं कि भगवान् कर्मोंका स्वरूपसे
त्याग करके प्रचलित प्रणालीके अनुसार तत्त्वज्ञान प्राप्त करनेकी ही
प्रशंसा कर रहे हैं।  
  
**'पुनर्योगं च शंससि'--**चौथे अध्यायके अड़तीसवें श्लोकमें भगवान्ने
कर्मयोगीको दूसरे किसी साधनके बिना अवश्यमेव तत्त्वज्ञान प्राप्त होनेकी
बात कही है। उसीको लक्ष्य करके अर्जुन भगवान्से कह रहे हैं कि कभी तो आप
ज्ञानयोगकी प्रशंसा (4। 33) करते हैं और कभी कर्मयोगकी प्रशंसा करते हैं
(4। 41)।
