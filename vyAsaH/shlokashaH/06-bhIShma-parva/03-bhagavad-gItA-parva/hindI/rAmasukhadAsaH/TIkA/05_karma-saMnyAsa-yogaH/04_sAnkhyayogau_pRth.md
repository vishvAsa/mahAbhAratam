+++
title = "04 साङ्ख्ययोगौ पृथग्बालाः"

+++
।।5.4।।***व्याख्या--*'साङ्ख्ययोगौ पृथग्बालाः प्रवदन्ति न
पण्डिताः'--**इसी अध्यायके पहले श्लोकमें अर्जुनने कर्मोंका स्वरूपसे त्याग
करके तत्त्वदर्शी महापुरुषके पास जाकर ज्ञान प्राप्त करनेके साधनको
**'कर्मसंन्यास'** नामसे कहा है। भगवान्ने भी दूसरे श्लोकमें अपने
सिद्धान्तकी मुख्यता रखते हुए उसे **'संन्यास'** और **'कर्मसंन्यास'**
नामसे कहा है। अब उस साधनको भगवान् यहाँ **'साङ्ख्य'** नामसे कहते हैं।
भगवान् शरीर-शरीरीके भेदविचार करके स्वरूपमें स्थित होनेको **'साङ्ख्य'**
कहते हैं। भगवान्के मतमें **'संन्यास'** और **'साङ्ख्य'** पर्यायवाची हैं,
जिसमें कर्मोंका स्वरूपसे त्याग करनेकी आवश्यकता नहीं है। अर्जुन जिसे
**'कर्मसंन्यास'** नामसे कह रहे हैं, वह भी निःसन्देह भगवान्के द्वारा कहे
**'साङ्ख्य'** का ही एक अवान्तर भेद है। कारण कि गुरुसे सुनकर भी साधक
शरीर-शरीरीके भेदका ही विचार करता है।**'बालाः'** पदसे भगवान् यह कहते हैं
कि आयु और बुद्धिमें बड़े होकर भी जो साङ्ख्ययोग और कर्मयोगको अलग-अलग
फलवाले मानते हैं, वे बालक अर्थात् बेसमझ ही हैं। जिन महापुरुषोंने
साङ्ख्ययोग और कर्मयोगके तत्त्वको ठीक-ठीक समझा है, वे ही पण्डित अर्थात्
बुद्धिमान् हैं। वे लोग दोनोंको अलग-अलग फलवाले नहीं कहते; क्योंकि वे
दोनों साधनोंकी प्रणालियोंको न देखकर उन दोनोंके वास्तविक परिणामको देखते
हैं.साधन-प्रणालीको देखते हुए स्वयं भगवान्ने तीसरे अध्यायके तीसरे
श्लोकमें साङ्ख्ययोग और कर्मयोगको दो प्रकारका साधन स्वीकार किया है।
दोनोंकी साधन-प्रणाली तो अलग-अलग है, पर साध्य अलग-अलग नहीं है।
