+++
title = "05 यत्साङ्ख्यैः प्राप्यते"

+++
5.5।।***व्याख्या--*'यत्साङ्ख्यैः प्राप्यते स्थानं तद्योगैरपि
गम्यते'--**पूर्वश्लोकके उत्तरार्धमें भगवान्ने कहा था कि एक साधनमें भी
अच्छी तरहसे स्थित होकर मनुष्य दोनों साधनोंके फलरूप परमात्मतत्त्वको
प्राप्त कर लेता है। उसी बातकी पुष्टि भगवान् उपर्युक्त पदोंमें दूसरे
ढंगसे कर रहे हैं कि जो तत्त्व साङ्ख्ययोगी प्राप्तकरते हैं, वही तत्त्व
कर्मयोगी भी प्राप्त करते हैं। संसारमें जो यह मान्यता है कि कर्मयोगसे
कल्याण नहीं होता, कल्याण तो ज्ञानयोगसे ही होता है--इस मान्यताको दूर
करनेके लिये यहाँ **'अपि'** अव्ययका प्रयोग किया गया है।  
  
साङ्ख्ययोगी और कर्मयोगी--दोनोंका ही अन्तमें कर्मोंसे अर्थात् क्रियाशील
प्रकृतिसे सम्बन्ध-विच्छेद होता है। प्रकृतिसे सम्बन्ध-विच्छेद होनेपर
दोनों ही योग एक हो जाते हैं। साधन-कालमें भी साङ्ख्ययोगका विवेक
(जड़-चेतनका सम्बन्ध-विच्छेद) कर्मयोगीको अपनाना पड़ता है और कर्मयोगकी
प्रणाली (अपने लिये कर्म न करनेकी पद्धति) साङ्ख्ययोगीको अपनानी पड़ती है।
साङ्ख्ययोगका विवेक प्रकृति-पुरुषका सम्बन्ध-विच्छेद करनेके लिये होता है और
कर्मयोगका कर्म संसारकी सेवाके लिये होता है। सिद्ध होनेपर साङ्ख्ययोगी और
कर्मयोगी--दोनोंकी एक स्थिति होती है क्योंकि दोनों ही साधकोंकी अपनी
निष्ठाएँ हैं (गीता 3। 3)। संसार विषम है। घनिष्ठ-से-घनिष्ठ सांसारिक
सम्बन्धमें भी विषमता रहती है। परन्तु परमात्मा सम हैं। अतः समरूप
परमात्माकी प्राप्ति संसारसे सर्वथा सम्बन्ध-विच्छेद होनेपर ही होती है।
संसारसे सम्बन्ध-विच्छेद करनेके लिये दो योगमार्ग हैं--ज्ञानयोग और
कर्मयोग। मेरे सत्-स्वरूपमें कभी अभाव नहीं होता, जबकि कामना-आसक्ति
अभावमें ही पैदा होती है--ऐसा समझकर असङ्ग हो जाय--यह ज्ञानयोग है। जिन
वस्तुओंमें साधकका राग है, उन वस्तुओंको दूसरोंकी सेवामें खर्च कर दे और
जिन व्यक्तियोंमें राग है, उनकी निःस्वार्थभावसे सेवा कर दे--यह कर्मयोग
है। इस प्रकार ज्ञानयोगमें विवेक-विचारके द्वारा और कर्मयोगमें सेवाके
द्वारा संसारसे सम्बन्ध-विच्छेद हो जाता है।**'एकं साङ्ख्यं च योगं च यः
पश्यति स पश्यति'--**पूर्वश्लोकके पूर्वार्धमें भगवान्ने व्यतिरेक रीतिसे
कहा था कि साङ्ख्ययोग और कर्मयोगको बेसमझ लोग ही अलग-अलग फल देनेवाले कहते
हैं। उसी बातको अब अन्वय रीतिसे कहते हैं कि जो मनुष्य इन दोनों साधनोंको
फल-दृष्टिसे एक देखता है, वही यथार्थरूपमें देखता है। इस प्रकार चौथे और
पाँचवें श्लोकका सार यह है कि भगवान् साङ्ख्ययोग और कर्मयोग--दोनोंको
स्वतन्त्र साधन मानते हैं और दोनोंका फल एक ही परमात्मतत्त्वकी प्राप्ति
मानते हैं। इस वास्तविकताको न जाननेवाले मनुष्यको भगवान् बेसमझ कहते हैं और
इस जाननेवालेको भगवान् यथार्थ जाननेवाला (बुद्धिमान्) कहते हैं।
