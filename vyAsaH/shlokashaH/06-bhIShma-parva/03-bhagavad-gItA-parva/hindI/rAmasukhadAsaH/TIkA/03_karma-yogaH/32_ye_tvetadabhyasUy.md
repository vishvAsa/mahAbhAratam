+++
title = "32 ये त्वेतदभ्यसूयन्तो"

+++
3.32।।***व्याख्या--*'ये त्वेतदभ्यसूयन्तो नानुतिष्ठन्ति मे
मतम्'--**तीसवें श्लोकमें वर्णित सिद्धान्तके अनुसार चलनेवालोंके लाभका
वर्णन इकतीसवें श्लोकमें करनेके बाद इस सिद्धान्तके अनुसार न चलनेवालोंकी
पृथक्ता करने-हेतु यहाँ **'तु'** पदका प्रयोग हुआ है। जैसे संसारमें सभी
स्वार्थी मनुष्य चाहते हैं कि हमें ही सब पदार्थ मिलें, हमें ही लाभ हो,
ऐसे ही भगवान् भी चाहते हैं कि समस्त कर्मोंको मेरे ही अर्पण किया जाय,
मेरेको ही स्वामी माना जाय-- इस प्रकार मानना 'भगवान्' पर दोषारोपण करना
है। कामनाके बिना संसारका कार्य कैसे चलेगा; ममताका सर्वथा त्याग तो हो ही
नहीं सकता; राग-द्वेषादि विकारोंसे रहित होना असम्भव है-- इस प्रकार मानना
भगवान्के 'मत' पर दोषारोपण करना है। भोग और संग्रहकी इच्छावाले जो मनुष्य
शरीरादि पदार्थोंको अपने और अपने लिये मानते हैं और समस्त कर्म अपने लिये
ही करते हैं, वे भगवान्के मतके अनुसार नहीं चलते।
