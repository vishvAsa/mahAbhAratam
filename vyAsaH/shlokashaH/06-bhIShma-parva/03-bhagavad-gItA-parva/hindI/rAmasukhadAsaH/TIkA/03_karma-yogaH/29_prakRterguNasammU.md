+++
title = "29 प्रकृतेर्गुणसम्मूढाः"

+++
3.29।।***व्याख्या--*'प्रकृतेर्गुणसंमूढाः सज्जन्ते गुणकर्मसु'--**
सत्त्व, रज और तम-- ये तीनों प्रकृतिजन्य गुण मनुष्यको बाँधनेवाले हैं।
सत्त्वगुण सुख और ज्ञानकी आसक्तिसे रजोगुण कर्मकी आसक्तिसे, और तमोगुण
प्रमाद, आलस्य तथा निद्रासे मनुष्यको बाँधता है (गीता 14। 6 8)। उपर्युक्त
पदोंमें उन अज्ञानियोंका वर्णन है, जो प्रकृतिजन्य गुणोंसे अत्यन्त मोहित
अर्थात् बँधे हुए हैं; परन्तु जिनका शास्त्रोंमें, शास्त्रविहित
शुभकर्मोंमें तथा उन कर्मोंके फलोंमें श्रद्धा-विश्वास है। इसी अध्यायके
पचीसवें-छब्बीसवें श्लोकोंमें ऐसे अज्ञानी पुरुषोंका **'सक्ताः
अविद्वांसः'** और **'कर्मसङ्गिनाम् अज्ञानाम्'**नामसे वर्णन हुआ है। लौकिक
और पारलौकिक भोगोंकी कामनाके कारण ये पुरुष पदार्थों और कर्मोंमें आसक्त
रहते हैं। इस कराण इनसे ऊँचे उठनेकी बात समझ नहीं सकते। इसीलिये भगवान्ने
इन्हें अज्ञानी कहा है।
