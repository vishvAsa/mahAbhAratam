+++
title = "10 सहयज्ञाः प्रजाः"

+++
।।3.10।।***व्याख्या--*'सहयज्ञाः प्रजाः सृष्ट्वा पुरोवाच
प्रजापतिः'--**ब्रह्माजी प्रजा (सृष्टि) के रचयिता एवं उसके स्वामी हैं;
अतः अपने कर्तव्यका पालन करनेके साथ वे प्रजाकी रक्षा तथा उसके कल्याणका
विचार करते रहते हैं। कारण कि जो जिसे उत्पन्न करता है, उसकी रक्षा करना
उसका कर्तव्य हो जाता है। ब्रह्माजी प्रजाकी रचना करते, उसकी रक्षामें
तत्पर रहते तथा सदा उसके हितकी बात सोचते हैं। इसलिये वे 'प्रजापति' कहलाते
हैं।  
  
सृष्टि अर्थात् सर्गके आरम्भमें ब्रह्माजीने कर्तव्य-कर्मोंकी योग्यता और
विवेक-सहित मनुष्योंकी रचना की है **(टिप्पणी प₀ 128)**। अनुकूल और
प्रतिकूल परिस्थितिका सदुपयोग कल्याण करनेवाला है। इसलिये ब्रह्माजीने
अनुकूल-प्रतिकूल परिस्थितिका सदुपयोग करनेका विवेक साथ देकर ही मनुष्योंकी
रचना की है। सत्- असत् का विचार करनेमें पशु, पक्षी, वृक्ष आदिके द्वारा
स्वाभाविक परोपकार (कर्तव्यपालन) होता है; किन्तु मनुष्यको तो भगवत्कृपासे
विशेष विवेक-शक्ति मिली हुई है। अतः यदि वह अपने विवेकको महत्त्व देकर
अकर्तव्य न करे तो उसके द्वारा भी स्वाभाविक लोक-हितार्थ कर्म हो सकते हैं।
