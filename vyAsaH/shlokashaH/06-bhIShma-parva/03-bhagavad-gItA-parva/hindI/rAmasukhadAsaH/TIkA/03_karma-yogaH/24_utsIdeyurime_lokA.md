+++
title = "24 उत्सीदेयुरिमे लोका"

+++
3.24।।***व्याख्या--*** \[बाईसवें श्लोकमें भगवान्ने अन्वय-रीतिसे
कर्तव्य-पालनकी आवश्यकताका प्रतिपादन किया और इन श्लोकोंमें भगवान्
व्यतिरेक-रीतिसे कर्तव्य-पालन न करनेसे होनेवाली हानिका प्रतिपादन करते
हैं। \]**यदि ह्यहं न वर्तेयं जातु कर्मण्यतन्द्रितः** पूर्वश्लोकमें आये
**'वर्त एव च कर्मणि'** पदोंकी पुष्टिके लिये यहाँ **'हि'**पद आया
है। भगवान् कहते हैं कि मैं सावधानीपूर्वक कर्म न करूँ--ऐसा हो ही नहीं
सकता; परन्तु यदि ऐसा मान लें' कि मैं कर्म न करूँ-- इस अर्थमें भगवान्ने
यहाँ **'यदि जातु'** पदोंका प्रयोग किया है।**'अतन्द्रितः'** पदका तात्पर्य
यह है कि कर्तव्य-कर्म करनेमें आलस्य और प्रमाद नहीं करना चाहिये, अपितु
उन्हें बहुत सावधानी और तत्परतासे करना चाहिये। सावधानी-पूर्वक
कर्तव्य-कर्म न करनेसे मनुष्य आलस्य और प्रमादके वशमें होकर अपना अमूल्य
जीवन नष्ट कर देता है। कर्मोंमें शिथिलता (आलस्य-प्रमाद) न लाकर उन्हें
सावधानी एवं तत्परतापूर्वक करनेसे ही कर्मोंसे सम्बन्ध-विच्छेद होता है।
जैसे वृक्षकी कड़ी टहनी जल्दी टूट जाती है, पर जो अधूरी टूटनेके कारण लटक
रही है, ऐसी शिथिल (ढीली) टहनी जल्दी नहीं टूटती, ऐसे ही सावधानी एवं
तत्परतापूर्वक कर्म करनेसे कर्मोंसे सम्बन्ध-विच्छेद हो जाता है, पर
आलस्य-प्रमादपूर्वक (शिथिलतापूर्वक) कर्म करनेसे कर्मोंसे सम्बन्ध-विच्छेद
नहीं होता। इसीलिये भगवान्ने उन्नीसवें श्लोकमें **'समाचर'** पदका तथा इस
श्लोकमें**'अतन्द्रितः'** पदका प्रयोग किया है। अगर किसी कर्मकी बार-बार याद
आती है, तो यही समझना चाहिये कि कर्म करनेमें कोई त्रुटि (कामना, आसक्ति,
अपूर्णता, आलस्य, प्रमाद, उपेक्षा आदि) हुई है, जिसके कारण उस कर्मसे
सम्बन्ध-विच्छेद नहीं हुआ है। कर्मसे सम्बन्ध-विच्छेद न होनेके कारण ही
किये गये कर्मकी याद आती है।**'मम वर्त्मानुवर्तन्ते मनुष्याः पार्थ
सर्वशः'** इन पदोंसे भगवान् मानो यह कहते हैं कि मेरे मार्गका अनुसरण
करनेवाले ही वास्तवमें मनुष्य कहलानेयोग्य हैं। जो मुझे आदर्श न मानकर
आलस्य-प्रमादवश कर्तव्य-कर्म नहीं करते और अधिकार चाहते हैं, वे आकृतिसे
मनुष्य होनेपर भी वास्तवमें मनुष्य कहलानेयोग्य नहीं हैं। इसी अध्यायके
इक्कीसवें श्लोकमें भगवान्ने कहा था कि श्रेष्ठ पुरुषके आचरण और प्रमाणके
अनुसार सब मनुष्य उनका अनुसरण करते हैं और इस श्लोकमें भगवान् कहते हैं कि
मनुष्य सब प्रकारसे मेरे मार्गका अनुसरण करते हैं। इसका तात्पर्य यह है कि
श्रेष्ठ पुरुष तो एक ही लोक-(मनुष्यलोक-) में आदर्श पुरुष हैं पर मैं तीनों
ही लोकोंमें आदर्श पुरुष हूँ। मनुष्यको संसारमें कैसे रहना चाहिये-- यह
बतानेके लिये भगवान् मनुष्यलोकमें अवतरित होते हैं। संसारमें अपने लिये
रहना ही नहीं है--यही संसारमें रहनेकी विद्या है। संसार वस्तुतः एक
विद्यालय है, जहाँ हमें कामना, ममता, स्वार्थ आदिके त्यागपूर्वक दूसरोंके
हितके लिये कर्म करना सीखना है और उसके अनुसार कर्म करके अपना उद्धार करना
है। संसारके सभी सम्बन्धी एकदूसरेकी सेवा (हित) करनेके लिये ही हैं। इसीलिये
पिता पुत्र पति पत्नी भाई बहन आदि सबको चाहिये कि वे एकदूसरेके अधिकारकी
रक्षा करते हुए अपनेअपने कर्तव्य पालन करें और एक-दूसरेके कल्याणकी चेष्टा
करें।
