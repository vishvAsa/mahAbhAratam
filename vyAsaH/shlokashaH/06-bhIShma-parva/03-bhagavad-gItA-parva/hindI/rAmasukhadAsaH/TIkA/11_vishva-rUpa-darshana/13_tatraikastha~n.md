+++
title = "13 तत्रैकस्थञ्"

+++
।।11.13।।***व्याख्या--*'तत्रैकस्थं जगत्कृत्स्नं
प्रविभक्तमनेकधा'--**अनेक प्रकारके विभागोंमें विभक्त अर्थात् ये देवता
हैं, ये मनुष्य हैं, ये पशु-पक्षी हैं, यह पृथ्वी है, ये समुद्र हैं, यह
आकाश है, ये नक्षत्र हैं, आदि-आदि विभागोंके सहित (संकुचित नहीं, प्रत्युत
विस्तारसहित) सम्पूर्ण चराचर जगत्को भगवान्के शरीरके भी एक देशमें अर्जुनने
भगवान्के दिये हुए दिव्यचक्षुओंसे प्रत्यक्ष देखा। तात्पर्य यह हुआ कि
भगवान् श्रीकृष्णके छोटे-से शरीरके भी एक अंशमें चर-अचर, स्थावर-जङ्गमसहित
सम्पूर्ण संसार है। वह संसार भी अनेक ब्रह्माण्डोंके रूपमें, अनेक
देवताओंके लोकोंके रूपमें, अनेक व्यक्तियों और पदार्थोंके रूपमें विभक्त और
विस्तृत है -- इस प्रकार अर्जुनने स्पष्ट रूपसे देखा **(टिप्पणी प₀
582)**।
