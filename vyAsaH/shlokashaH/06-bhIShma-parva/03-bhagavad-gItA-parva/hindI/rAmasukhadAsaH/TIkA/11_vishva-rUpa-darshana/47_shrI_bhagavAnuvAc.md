+++
title = "47 श्री भगवानुवाच"

+++
।।11.47।।***व्याख्या --*'मया प्रसन्नेन तवार्जुनेदं रूपं दर्शितम्'--**हे
अर्जुन ! तू बार-बार यह कह रहा है कि आप प्रसन्न हो जाओ (11। 25; 31; 45),
तो प्यारे भैया ! मैंने जो यह विराट्रूप तुझे दिखाया है, उसमें विकरालरूपको
देखकर तू भयभीत हो गया है, पर यह विकरालरूप मैंने क्रोधमें आकर या तुझे
भयभीत करनेके लिये नहीं दिखाया है। मैंने तो अपनी प्रसन्नतासे ही यह
विराट्रूप तुझे दिखाया है। इसमें तेरी कोई योग्यता, पात्रता अथवा भक्ति
कारण नहीं है। तुमने तो पहले केवल विभूति और योगको ही पूछा था। विभूति और
योगका वर्णन करके मैंने अन्तमें कहा था कि तुझे जहाँ-कहीं जो कुछ विलक्षणता
दीखे, वहाँ-वहाँ मेरी ही विभूति समझ। इस प्रकार तुम्हारे प्रश्नका उत्तर
सम्यक् प्रकारसे मैंने दे ही दिया था। परन्तु वहाँ मैंने,(**अथवा** पदसे)
अपनी ही तरफसे यह बात कही कि तुझे बहुत जाननेसे क्या मतलब; देखने, सुनने,
समझनेमें जो कुछ संसार आता है, उस सम्पूर्ण संसारको मैं अपने किसी अंशमें
धारण करके स्थित हूँ। दूसरा भाव यह है कि तुझे मेरी विभूति और योगशक्तिको
जाननेकी क्या जरूरत है; क्योंकि सब विभूतियाँ मेरी योगशक्तिके आश्रित हैं
और उस योगशक्तिका आश्रय मैं स्वयं तेरे सामने बैठा हूँ। यह बात तो मैंने
विशेष कृपा करके ही कही थी। इस बातको लेकर ही तेरी विश्वरूप-दर्शनकी इच्छा
हुई और मैंने दिव्यचक्षु देकर तुझे विश्वरूप दिखाया। यह तो मेरी कोरी
प्रसन्नता-ही-प्रसन्नता है। तात्पर्य है कि इस विश्वरूपको दिखानेमें मेरी
कृपाके सिवाय दूसरा कोई हेतु नहीं है। तेरी देखनेकी इच्छा तो निमित्तमात्र
है।
