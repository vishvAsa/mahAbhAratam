+++
title = "11 मयि चानन्ययोगेन"

+++
।।13.11।।***व्याख्या --***  **मयि चानन्ययोगेन भक्तिरव्यभिचारिणी --**
संसारका आश्रय लेनेके कारण साधकका देहाभिमान बना रहता है। यह देहाभिमान
अव्यक्तके ज्ञानमें प्रधान बाधा है। इसको दूर करनेके लिये भगवान् यहाँ
तत्त्वज्ञानका उद्देश्य रखकर अनन्ययोगद्वारा अपनी अव्यभिचारिणी भक्ति
करनेका साधन बता रहे हैं। तात्पर्य है कि भक्तिरूप साधनसे भी देहाभिमान
सुगमतापूर्वक दूर हो सकता है। भगवान्के सिवाय और किसीसे कुछ भी पानेकी इच्छा
न हो अर्थात् भगवान्के सिवाय मनुष्य; गुरु; देवता; शास्त्र आदि मेरेको उस
तत्त्वका अनुभव करा सकते हैं तथा अपने बल; बुद्धि; योग्यतासे मैं उस
तत्त्वको प्राप्त कर लूँगा -- इस प्रकार किसी भी वस्तु; व्यक्ति आदिका
सहारा न हो और भगवान्की कृपासे ही मेरेको उस तत्त्वका अनुभव होगा -- इस
प्रकार केवल भगवान्का ही सहारा हो -- यह भगवान्में अनन्ययोग होना है। अपना
सम्बन्ध केवल भगवान्के साथ ही हो; दूसरे किसीके साथ किञ्चिन्मात्र भी अपना
सम्बन्ध न हो -- यह भगवान्में अव्यभिचारिणी भक्ति होना है। तात्पर्य है कि
तत्त्वप्राप्तिका साधन (उपाय) भी भगवान् ही हों और साध्य (उपेय) भी भगवान्
ही हों -- यही अनन्ययोगके द्वारा भगवान्में अव्यभिचारिणी भक्तिका होना
है। जिस साधकमें ज्ञानके साथसाथ भक्तिके भी संस्कार हों; उसके लिये यह साधन
बहुत उपयोगी है। भक्तिपरायण साधक अगर तत्त्वज्ञानका उद्देश्य रखकर एकमात्र
भगवान्का ही आश्रय ग्रहण करता है; तो केवल इसी साधनसे तत्त्वज्ञानकी
प्राप्ति कर सकता है। गुणातीत होनेके उपायोंमें भी भगवान्ने अव्यभिचारिणी
भक्तिकी बात कही है (गीता 14। 26)। **शङ्का --** यहाँ तो भक्तिसे
तत्त्वज्ञानकी प्राप्ति बतायी गयी है और अठारहवें अध्यायके चौवनवेंपचपनवें
श्लोकोंमें ज्ञानसे भक्तिकी प्राप्ति कही गयी है; ऐसा क्यों**समाधान --**
जैसे भक्ति दो प्रकारकी होती है -- साधनभक्ति और साध्यभक्ति; ऐसे ही ज्ञान
भी दो प्रकारका होता है -- साधनज्ञान और साध्यज्ञान। साध्यभक्ति और
साध्यज्ञान -- दोनों तत्त्वतः एक ही हैं। साधनभक्ति और साधनज्ञान -- ये
दोनों साध्यभक्ति अथवा साध्यज्ञानकी प्राप्तिके साधन हैं। अतः जहाँ भक्तिसे
तत्त्वज्ञान(साध्यज्ञान) की प्राप्तिकी बात कही है; वह भी ठीक है और जहाँ
ज्ञानसे पराभक्ति(साध्यभक्ति) की प्राप्तिकी बात कही है; वह भी ठीक है। अतः
साधकको चाहिये कि उसमें कर्म; ज्ञान अथवा भक्ति -- जिस संस्कारकी प्रधानता
हो; उसीके अनुरूप साधनमें लग जाय। सावधानी केवल इतनी रखे कि उद्देश्य केवल
परमात्माका ही हो; प्रकृति अथवा उसके कार्यका नहीं। ऐसा उद्देश्य होनेपर वह
उसी साधनसे परमात्माको प्राप्त कर लेता है।**शङ्का --** भगवान्ने ज्ञानके
साधनोंमें अपनी भक्तिको किसलिये बताया क्या ज्ञानयोगका साधक भगवान्की भक्ति
भी करता है**समाधान --** ज्ञानयोगके साधक (जिज्ञासु) दो प्रकारके होते हैं
-- भावप्रधान (भक्तिप्रधान) और विवेकप्रधान (ज्ञानप्रधान)। (1) भावप्रधान
जिज्ञासु वह है; जो भगवान्का आश्रय लेकर तत्त्वको जानना चाहता है (गीता 7।
16 13। 18)। इसी अध्यायके दूसरे श्लोकमें **माम्; मम्;** तीसरे श्लोकमें
**मे;** इस (दसवें) श्लोकमें **मयि** और अठारहवें श्लोकमें **मद्भक्तः**
तथा **मद्भावाय** पदोंके आनेसे सिद्ध होता है कि अठारहवें श्लोकतक
भावप्रधान जिज्ञासुका प्रकरण है। परन्तु उन्नीसवेंसे चौंतीसवें श्लोकतक एक
बार भी **अस्मद्** (मैं वाचक) पदका प्रयोग नहीं हुआ है; इसलिये वहाँ
विवेकप्रधान जिज्ञासुका प्रकरण है। अतः यहाँ भावप्रधान जिज्ञासुका प्रसङ्ग
होनेसे ज्ञानके साधनोंके अन्तर्गत भक्तिरूप साधनका वर्णन किया गया है। दूसरी
बात; जैसे सात्त्विक भोजनमें पुष्टिके लिये घी या दूधकी आवश्यकता होती है;
तो वहाँ घी और दूध सात्त्विक भोजनके साथ मिलकर भी पुष्टि करते हैं और
अकेलेअकेले भी पुष्टि करते हैं। ऐसे ही भगवान्की भक्ति ज्ञानके साधनोंमें
मिलकर भी परमात्मप्राप्तिमें सहायक होती है और अकेली भी गुणातीत बना देती
है (गीता 14। 26)। पातञ्जलयोगदर्शनमें भी परमात्मप्राप्तिके लिये
अष्टाङ्गयोगके साधनोंमें सहायकरूपसे ईश्वरप्रणिधान अर्थात् भक्तिरूप नियम
कहा है **(टिप्पणी प₀ 684.1)** और उसी भक्तिको स्वतन्त्ररूपसे भी कहा है
**(टिप्पणी प₀ 684.2)**। इससे सिद्ध होता है कि भक्तिरूप साधन अपनी एक अलग
विशेषता रखता है। इस विशेषताके कारण भी ज्ञानके साधनोंमें भक्तिका वर्णन
किया गया है। (2) विवेकप्रधान जिज्ञासु वह है; जो सत्असत्का विचार करते हुए
तीव्र विवेकवैराग्यसे युक्त होकर तत्त्वको जानना चाहता है (गीता 13। 19 --
34)। विचार करके देखा जाय तो आजकल आध्यात्मिक जिज्ञासाकी कमी और भोगासक्तिकी
बहुलताके कारण विवेकप्रधान जिज्ञासु बहुत कम देखनेमें आते हैं। ऐसे
साधकोंके लिये भक्तिरूप साधन बहुत उपयोगी है। अतः यहाँ भक्तिका वर्णन करना
युक्तिसंगत प्रतीत होता है।**उपाय --** केवल भगवान्को ही अपना मानना और
भगवान्का ही आश्रय लेकर श्रद्धाविश्वासपूर्वक भगवन्नामका जप; कीर्तन;
चिन्तन; स्मरण आदि करना ही भक्तिका सुगम उपाय है।**विविक्तदेशसेवित्वम्
--** मैं एकान्तमें रहकर परमात्मतत्त्वका चिन्तन करूँ; भजनस्मरण करूँ;
सत्शास्त्रोंका स्वाध्याय करूँ; उस तत्त्वको गहरा उतरकर समझूँ; मेरी
वृत्तियोंमें और मेरे साधनमें कोई भी विघ्नबाधा न पड़े; मेरे साथ कोई न रहे
और मैं किसीके साथ न रहूँ -- साधककी ऐसी स्वाभाविक अभिलाषाका
नाम,विविक्तदेशसेवित्व है। तात्पर्य यह हुआ कि साधककी रुचि तो एकान्तमें
रहनेकी ही होनी चाहिये; पर ऐसा एकान्त न मिले तो मनमें किञ्चिन्मात्र भी
विकार नहीं होना चाहिये। उसके मनमें यही विचार होना चाहिये कि संसारके
सङ्गका; संयोगका तो स्वतः ही वियोग हो रहा है और स्वरूपमें असङ्गता
स्वतःसिद्ध है। इस स्वतःसिद्ध असङ्गतामें संसारका सङ्ग; संयोग; सम्बन्ध कभी
हो ही नहीं सकता। अतः संसारका सङ्ग कभी बाधक हो ही नहीं सकता। केवल निर्जन
वन आदिमें जाकर और अकेले पड़े रहकर यह मान लेना कि मैं एकान्त स्थानमें हूँ
वास्तवमें भूल ही है क्योंकि सम्पूर्ण संसारका बीज यह शरीर तो साथमें है
ही। जबतक इस शरीरके साथ सम्बन्ध है; तबतक सम्पूर्ण संसारके साथ सम्बन्ध बना
ही हुआ है। अतः एकान्त स्थानमें जानेका लाभ तभी है; जब देहाभिमानके नाशका
उद्देश्य मुख्य हो। वास्तविक एकान्त वह है; जिसमें एक तत्त्वके सिवाय दूसरी
कोई चीज न उत्पन्न हुई; न है और न होगी। जिसमें न इन्द्रियाँ हैं; न प्राण
हैं; न मन है और न अन्तःकरण है। जिसमें न स्थूलशरीर है; न सूक्ष्मशरीर है
और न कारण शरीर है। जिसमें न व्यष्टि शरीर है और न समष्टि संसार है। जिसमें
केवल एक तत्त्वहीतत्त्व है अर्थात् एक तत्त्वके सिवाय और कुछ है ही नहीं।
कारण कि एक परमात्मतत्त्वके सिवाय पहले भी कुछ नहीं था और अन्तमें भी कुछ
नहीं रहेगा। बीचमें जो कुछ प्रतीत हो रहा है; वह भी प्रतीतिके द्वारा ही
प्रतीत हो रहा है अर्थात् जिनसे संसार प्रतीत हो रहा है; वे इन्द्रियाँ
अन्तःकरण आदि भी स्वयं प्रतीति ही हैं। अतः प्रतीतिके द्वारा ही प्रतीति हो
रही है। हमारा (स्वरूपका) सम्बन्ध शरीर और अन्तःकरणके साथ कभी हुआ ही नहीं
क्योंकि शरीर और अन्तःकरण प्रकृतिका कार्य है और स्वरूप सदा ही प्रकृतिसे
अतीत है। इस प्रकार अनुभव करना ही वास्तवमें विविक्तदेशसेवित्व
है।**अरतिर्जनसंसदि --** साधारण मनुष्यसमुदायमें प्रीति; रुचि न हो अर्थात्
कहाँ क्या हो रहा है; कब क्या होगा; कैसे होगा आदिआदि सांसारिक बातोंको
सुननेकी कोई भी इच्छा न हो तथा समाचार सुनानेवाले लोगोंसे मिलें; कुछ
समाचार प्राप्त करें -- ऐसी किञ्चिन्मात्र भी इच्छा; प्रीति न हो। परन्तु
हमारेसे कोई तत्त्वकी बात पूछना चाहता है; साधनके विषयमें चर्चा करना चाहता
है; उससे मिलनेके लिये मनमें जो इच्छा होती है; वह अरतिर्जनसंसदि नहीं है।
ऐसे ही जहाँ तत्त्वकी बात होती हो; आपसमें तत्त्वका विचार होता हो अथवा
हमारी दृष्टिमें कोई परमात्मतत्त्वको जाननेवाला हो; ऐसे पुरुषोंके सङ्गकी
जो रुचि होती है; वह जनसमुदायमें रुचि नहीं कहलाती; प्रत्युत वह तो आवश्यक
है। कहा भी गया है -- **सङ्गः सर्वात्मना त्याज्यः स चेत्त्युक्तं न
शक्यते।  
  
** स सद्भिः सह कर्तव्यः सतां सङ्गो हि भेषजम्।। अर्थात् आसक्तिपूर्वक
किसीका भी सङ्ग नहीं करना चाहिये परन्तु अगर ऐसी असङ्गता न होती हो; तो
श्रेष्ठ पुरुषोंका सङ्ग करना चाहिये। कारण कि श्रेष्ठ पुरुषोंका सङ्ग
असङ्गता प्राप्त करनेकी औषध है।
