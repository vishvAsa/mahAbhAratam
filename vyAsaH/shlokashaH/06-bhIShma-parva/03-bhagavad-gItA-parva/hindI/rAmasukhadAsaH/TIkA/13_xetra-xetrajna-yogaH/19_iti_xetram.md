+++
title = "19 इति क्षेत्रम्"

+++
।।13.19।।***व्याख्या --***  **इति क्षेत्रं तथा ज्ञानं ज्ञेयं चोक्तं
समासतः --** इसी अध्यायके पाँचवें और छठे श्लोकमें जिसका वर्णन किया गया
है; वह क्षेत्र है सातवेंसे ग्यारहवें श्लोकतक जिस साधनसमुदायका,वर्णन किया
गया है; वह ज्ञान है और बारहवेंसे सत्रहवें श्लोकतक जिसका वर्णन किया गया
है; वह ज्ञेय है। इस तरह मैंने क्षेत्र; ज्ञान और ज्ञेयका संक्षेपसे वर्णन
किया है।**मद्भक्त एतद्विज्ञाय मद्भावायोपपद्यते --** मेरा भक्त क्षेत्रको;
साधनसमुदायरूप ज्ञानको और ज्ञेय तत्त्व(परमात्मा)को तत्त्वसे जानकर मेरे
भावको प्राप्त हो जाता है। क्षेत्रको ठीक तरहसे जान लेनेपर क्षेत्रसे
सम्बन्धविच्छेद हो जाता है। ज्ञानको अर्थात् साधनसमुदायको ठीक तरहसे
जाननेसे; अपनानेसे देहाभिमान (व्यक्तित्व) मिट जाता है। ज्ञेय तत्त्वको ठीक
तरहसे जान लेनेपर उसकी प्राप्ति हो जाती है अर्थात् परमात्मतत्त्वके साथ
अभिन्नताका अनुभव हो जाता है।***सम्बन्ध --***  इसी अध्यायके पहले और
दूसरे श्लोकमें जिस क्षेत्र और क्षेत्रज्ञका संक्षेपसे वर्णन किया था;
उसीका विस्तारसे वर्णन करनेके लिये आगेका प्रकरण आरम्भ करते हैं।
