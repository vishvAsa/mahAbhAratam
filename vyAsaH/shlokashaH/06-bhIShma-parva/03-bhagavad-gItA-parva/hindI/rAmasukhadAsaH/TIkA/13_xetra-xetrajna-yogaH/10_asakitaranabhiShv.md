+++
title = "10 असक्तिरनभिष्वङ्गः"

+++
।।13.10।।***व्याख्या --***  **असक्तिः --** उत्पन्न होनेवाली (सांसारिक)
वस्तु; व्यक्ति; घटना; परिस्थिति आदिमें जो प्रियता है; उसको सक्ति कहते
हैं। उस सक्तिसे रहित होनेका नाम असक्ति है।  
  
सांसारिक वस्तुओं; व्यक्तियों आदिसे सुख लेनेकी इच्छासे; सुखकी आशासे और
सुखके भोगसे ही मनुष्यकी उनमें आसक्ति; प्रियता होती है। कारण कि मनुष्यको
संयोगके सिवाय सुख नहीं दीखता; इसलिये उसको संयोगजन्य सुख प्रिय लगता है।
परन्तु वास्तविक सुख संयोगके वियोगसे होता है (गीता 6। 23); इसलिये साधकके
लिये सांसारिक आसक्तिका त्याग करना बहुत आवश्यक है।**उपाय --** संयोगजन्य
सुख आरम्भमें तो अमृतकी तरह दीखता है; पर परिणाममें विषकी तरह होता है
(गीता 18। 38)। संयोगजन्य सुख भोगनेवालेको परिणाममें दुःख भोगना ही पड़ता
है -- यह नियम है। अतः संयोगजन्य सुखके परिणामपर दृष्टि रखनेसे उसमें
आसक्ति नहीं रहती।**अनभिष्वङ्गः पुत्रदारगृहादिषु --** पुत्र; स्त्री; घर;
धन; जमीन; पशु आदिके साथ माना हुआ जो घनिष्ठ सम्बन्ध है; गाढ़ मोह है;
तादात्म्य है; मानी हुई एकात्मता है; जिसके कारण शरीरपर भी असर पड़ता है;
उसका नाम अभिष्वङ्ग है **(टिप्पणी प₀ 683)**। जैसे -- पुत्रके साथ माताकी
एकात्मता रहनेके कारण जब पुत्र बीमार हो जाता है; तब माताका शरीर कमजोर हो
जाता है। ऐसे ही पुत्रके; स्त्रीके मर जानेपर मनुष्य कहता है कि मैं मर
गया; धनके चले जानेपर कहता है कि मैं मारा गया; आदि। ऐसी एकात्मतासे रहित
होनेके लिये यहाँ **अनभिष्वङ्गः** पद आया है।**उपाय --** जिनके साथ अपना
घनिष्ठ सम्बन्ध दीखे; उनकी सेवा करे; उनको सुख पहुँचाये; पर उनसे सुख
लेनेका उद्देश्य न रखे। उद्देश्य तो उनसे अभिष्वङ्ग (तादात्म्य) दूर करनेका
ही रखे। अगर उनसे सेवा,लेनेका उद्देश्य रखेंगे तो उनसे तादात्म्य हो जायगा।
हाँ; उनकी प्रसन्नताके लिये कभी उनसे सेवा लेनी भी पड़े तो उसमें राजी न हो
क्योंकि राजी होनेसे अभिष्वङ्ग हो जायगा। तात्पर्य है कि किसीके साथ अपनेको
लिप्त न करे। इस बातकी बहुत सावधानी रखे।**नित्यं च
समचित्तत्वमिष्टानिष्टोपपत्तिषु --** इष्ट अर्थात् मनके अनुकूल वस्तु;
व्यक्ति; परिस्थिति; घटना आदिके प्राप्त होनेपर चित्तमें राग; हर्ष; सुख
आदि विकार न हो और अनिष्ट अर्थात् मनके प्रतिकूल वस्तु; व्यक्ति आदिके
प्राप्त होनेपर चित्तमें द्वेष; शोक; दुःख; उद्वेग आदि विकार न हो।
तात्पर्य है कि अनुकूलप्रतिकूल परिस्थितियोंके प्राप्त होनेपर चित्तमें
निरन्तर समता रहे; चित्तपर उसका कोई असर न पड़े। इसको भगवान्ने
**सिद्ध्यसिद्ध्योः समो भूत्वा** (2। 48)। पदोंसे भी कहा है।**उपाय --**
मनुष्यको जो कुछ अनुकूल सामग्री मिली है; उसको वह अपने लिये मानकर सुख
भोगता है -- यह महान् बाधक है। कारण कि संसारकी सामग्री केवल संसारकी
सेवामें लगानेके लिये ही मिली है; अपने शरीरइन्द्रियोंको सुख पहुँचानेके
लिये नहीं। ऐसे ही मनुष्यको जो कुछ प्रतिकूल सामग्री मिली है; वह दुःख
भोगनेके लिये नहीं मिली है; प्रत्युत संयोगजन्य सुखका त्याग करनेके लिये;
मनुष्यको सांसारिक राग; आसक्ति; कामना; ममता आदिसे छुड़ानेके लिये ही मिली
है। तात्पर्य है कि अनुकूल और प्रतिकूल -- दोनों परिस्थितियाँ मनुष्यको
सुखदुःखसे ऊँचा उठाकर (उन दोनोंसे अतीत) परमात्मतत्त्वको प्राप्त करानेके
लिये ही मिली हैं -- ऐसा दृढ़तासे मान लेनेसे साधकका चित्त इष्ट और
अनिष्टकी प्राप्तिमें स्वतः सम रहेगा।
