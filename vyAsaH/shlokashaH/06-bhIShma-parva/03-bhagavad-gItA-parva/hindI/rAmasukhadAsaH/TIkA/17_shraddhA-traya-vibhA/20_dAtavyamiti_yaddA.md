+++
title = "20 दातव्यमिति यद्दानम्"

+++
।।17.20।।***व्याख्या --***  इस श्लोकमें दानके दो विभाग हैं --,**(1)
दातव्यमिति यद्दानं दीयते अनुपकारिणे** और **(2) देशे काले च पात्रे
च।**दातव्यमिति ৷৷. देशे काले च पात्रे च -- **केवल देना ही मेरा कर्तव्य
है**। कारण कि मैंने वस्तुओंको स्वीकार किया है अर्थात् उन्हें अपना माना
है। जिसने वस्तुओंको स्वीकार किया है; उसीपर देनेकी जिम्मेवारी होती है।
अतः देनामात्र मेरा कर्तव्य है -- इस भावसे दान करना चाहिये। उसका यहाँ
क्या फल होगा और परलोकमें क्या फल होगा -- यह भाव बिलकुल नहीं होना चाहिये।
दातव्य का तात्पर्य ही त्यागमें है। अब किसको दिया जाय तो कहते हैं --
**दीयतेऽनुपकारिणे** अर्थात् जिसने पहले कभी हमारा उपकार किया ही नहीं; अभी
भी उपकार नहीं करता है और आगे हमारा उपकार करेगा; ऐसी सम्भावना भी नहीं है
-- ऐसे अनुपकारी को निष्कामभावसे देना चाहिये। इसका तात्पर्य यह नहीं है कि
जिसने हमारा उपकार किया है; उसको न दे; प्रत्युत जिसने हमारा उपकार किया
है; उसे देनेमें दान न माने। कारण कि केवल देनेमात्रसे सच्चे उपकारका बदला
नहीं चुकाया जा सकता। अतः उपकारीकी भी अवश्य सेवासहायता करनी चाहिये; पर
उसको दानमें भरती नहीं करना चाहिये। उपकारकी आशा रखकर देनेसे वह दान राजसी
हो जाता है।  
  
**देशे काले च पात्रे च (टिप्पणी प₀ 857)** पदोंके दो अर्थ होते हैं --,(1)
जिस देशमें जो चीज नहीं है और उस चीजकी आवश्यकता है; उस देशमें वह चीज देना
जिस समय जिस चीजकी आवश्यकता है; उस समय वह चीज देना और जिसके पास जो चीज
नहीं है और उसकी आवश्यकता है; उस अभावग्रस्तको वह चीज देना। ,(2) गङ्गा;
यमुना; गोदावरी आदि नदियाँ और कुरुक्षेत्र; प्रयागराज; काशी आदि पवित्र देश
प्राप्त होनेपर दान देना अमावस्या; पूर्णिमा; व्यतिपात; अक्षय तृतीया;
संक्रान्ति आदि पवित्र काल प्राप्त होनेपर दान देना और वेदपाठी ब्राह्मण;
सद्गुणीसदाचारी भिक्षुक आदि उत्तम पात्र प्राप्त होनेपर दान देना।**देशे
काले च पात्रे च** पदोंसे उपर्युक्त दोनों ही अर्थ लेने चाहिये।**तद्दानं
सात्त्विकं स्मृतम् --** ऐसा दिया हुआ दान सात्त्विक कहा जाता है। तात्पर्य
यह है कि सम्पूर्ण सृष्टिकी जितनी चीजें हैं; वे सबकी हैं और सबके लिये
हैं; अपनी व्यक्तिगत नहीं हैं। इसलिये अनुपकारी व्यक्तिको भी जिस चीज --
वस्तुकी आवश्यकता हो; वह चीज उसीकी समझकर उसको देनी चाहिये। जिसके पास वह
वस्तु पहुँचेगी; वह उसीका हक है क्योंकि यदि उसकी वस्तु नहीं है; तो दूसरा
व्यक्ति चाहते हुए भी उसे वह वस्तु दे सकेगा नहीं। इसलिये पहलेसे यह समझे
कि उसकी ही वस्तु उसको देनी है; अपनी वस्तु (अपनी मानकर) उसको नहीं देनी
है। तात्पर्य यह है कि जो वस्तु अपनी नहीं है और अपने पास है अर्थात् उसको
हमने अपनी मान रखी है; उस वस्तुको अपनी न माननेके लिये उसकी समझकर उसीको
देनी है। इस प्रकार जिस दानको देनेसे वस्तु; फल और क्रियाके साथ अपना
सम्बन्धविच्छेद होता है; वह दान सात्त्विक कहा जाता है।  
  
