+++
title = "36 द्यूतञ् छलयतामस्मि"

+++
।।10.36।।***व्याख्या--*'द्यूतं छलयतामस्मि'--**छल करके दूसरोंके राज्य,
वैभव, धन, सम्पत्ति आदिका (सर्वस्वका) अपहरण करनेकी विशेष सामर्थ्य
रखनेवाली जो विद्या है, उसको जूआ कहते हैं। इस जूएको भगवान्ने अपनी विभूति
बताया है।  
  
***शङ्का--***यहाँ भगवान्ने छल करनेवालोंमें जूएको अपनी विभूति बताया है
तो फिर इसके खेलनमें क्या दोष है; अगर दोष नहीं है तो फिर शास्त्रोंने इसका
निषेध क्यों किया है।  
  
***समाधान --'***ऐसा करो और ऐसा मत करो'-- यह शास्त्रोंका विधि-निषेध
कहलाता है। ऐसे विधि-निषेधका वर्णन यहाँ नहीं है। यहाँ तो विभूतियोंका
वर्णन है। मैं आपका चिन्तन कहाँ-कहाँ करूँ;' -- अर्जुनके इस प्रश्नके
अनुसार भगवान्ने विभूतियोंके रूपमें अपने चिन्तनकी बात ही बतायी है अर्थात्
भगवान्का चिन्तन सुगमतासे हो जाय, इसका उपाय विभूतियोंके रूपमें बताया है।
अतः जिस समुदायमें मनुष्य रहता है, उस समुदायमें जहाँ दृष्टि पड़े, वहाँ
संसारको न देखकर भगवान्को ही देखे; क्योंकि भगवान् कहते हैं कि यह सम्पूर्ण
जगत् मेरेसे व्याप्त है अर्थात् इस जगत्में मैं ही व्याप्त हूँ, परिपूर्ण
हूँ (गीता 9। 4)।
