+++
title = "06 महर्षयः सप्त"

+++
।।10.6।।***व्याख्या --***\[पीछेके दो श्लोकोंमें भगवान्ने प्राणियोंके
भाव-रूपसे बीस विभूतियाँ बतायीं। अब इस श्लोकमें व्यक्ति-रूपसे पचीस
विभूतियाँ बता रहे हैं, जो कि प्राणियोंमें विशेष प्रभावशाली और जगत्के
कारण हैं। \]  
  
**'महर्षयः सप्त'--** जो दीर्घ आयुवाले; मन्त्रोंको प्रकट करनेवाले;
ऐश्वर्यवान्; दिव्य दृष्टिवाले; गुण, विद्या; आदिसे वृद्ध धर्मका साक्षात्
करनेवाले; और गोत्रोंके प्रवर्तक हैं -- ऐसे सातों गुणोंसे युक्त ऋषि
सप्तर्षि कहे जाते हैं **(टिप्पणी प₀ 540.1)**। मरीचि, अङ्गिरा, अत्रि,
पुलस्त्य, पुलह, क्रतु और वसिष्ठ -- ये सातों ऋषि उपर्युक्त सातों ही
गुणोंसे युक्त हैं। ये सातों ही वेदवेत्ता हैं, वेदोंके आचार्य माने गये
हैं, प्रवृत्ति-धर्मका संचालन करनेवाले हैं और प्रजापतिके कार्यमें नियुक्त
किये गये हैं **(टिप्पणी प₀ 540.2)**। इन्हीं सात ऋषियोंको यहाँ 'महर्षि'
कहा गया है।
