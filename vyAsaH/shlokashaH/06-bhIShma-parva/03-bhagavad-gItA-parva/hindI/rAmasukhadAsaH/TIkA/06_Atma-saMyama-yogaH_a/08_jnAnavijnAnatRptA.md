+++
title = "08 ज्ञानविज्ञानतृप्तात्मा"

+++
।।6.8।।***व्याख्या--*'ज्ञानविज्ञानतृप्तात्मा'--**यहाँ कर्मयोगका प्रकरण
है; अतः यहाँ कर्म करनेकी जानकारीका नाम 'ज्ञान' है और कर्मोंकी
सिद्धि-असिद्धिमें सम रहनेका नाम 'विज्ञान' है। स्थूलशरीरसे होनेवाली
क्रिया, सूक्ष्मशरीरसे होनेवाला चिन्तन और कारणशरीरसे होनेवाली समाधि--इन
तीनोंको अपने लिये करना 'ज्ञान' नहीं है। कारण कि क्रिया, चिन्तन, समाधि
आदि मात्र कर्मोंका आरम्भ और समाप्ति होती है तथा उन कर्मोंसे मिलनेवाले
फलका भी आदि और अन्त होता है। परन्तु स्वयं परमात्माका अंश होनेसे नित्य
रहता है। अतः अनित्य कर्म और फलसे इस नित्य रहनेवालेको क्या तृप्ति मिलेगी;
जडके द्वारा चेतनको क्या तृप्ति मिलेगी; ऐसा ठीक अनुभव हो जाय कि कर्मोंके
द्वारा मेरेको कुछ भी नहीं मिल सकता, तो यह कर्मोंको करनेका 'ज्ञान' है।
ऐसा ज्ञान होनेपर वह कर्मोंकी पूर्ति-अपूर्तिमें और पदार्थोंकी
प्राप्ति-अप्राप्तिमें सम रहेगा--यह 'विज्ञान' है। इस ज्ञान और विज्ञानसे
वह स्वयं तृप्त हो जाता है। फिर उसके लिये करना, जानना और पाना कुछ भी बाकी
नहीं रहता।  
  
**'कूटस्थः'(टिप्पणी प₀ 338)--**कूट (अहरन) एक लौह-पिण्ड होता है, जिसपर
लोहा, सोना, चाँदी आदि अनेक रूपोंमें गढ़े जाते हैं, पर वह एकरूप ही रहता
है। ऐसे ही सिद्ध महापुरुषके सामने तरह-तरहकी परिस्थितियाँ आती हैं, पर वह
कूटकी तरह ज्यों-का-त्यों निर्विकार रहता है।
