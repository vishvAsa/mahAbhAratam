+++
title = "31 सर्वभूतस्थितं यो"

+++
।।6.31।।***व्याख्या--*'एकत्वमास्थितः'** पूर्वश्लोकमें भगवान्ने बताया था
कि जो मेरेको सबमें और सबको मेरेमें देखता है, उसके लिये मैं अदृश्य नहीं
होता और वह मेरे लिये अदृश्य नहीं होता। अदृश्य क्यों नहीं होता; कारण कि
सम्पूर्ण प्राणियोंमें स्थित मेरे साथ उसकी अभिन्नता हो गयी है अर्थात्
मेरे साथ उसका अत्यधिक प्रेम हो गया है।  
  
अद्वैत-सिद्धान्तमें तो स्वरूपसे एकता होती है, पर यहाँ वैसी एकता नहीं है।
यहाँ द्वैत होते हुए भी अभिन्नता है अर्थात् भगवान् और भक्त दीखनेमें तो दो
हैं, पर वास्तवमें एक ही हैं **(टिप्पणी प₀ 365)**। जैसे पति और पत्नी दो
शरीर होते हुए भी अपनेको अभिन्न मानते हैं, दो मित्र अपनेको एक ही मानते
हैं; क्योंकि अत्यन्त स्नेह होनेके कारण वहाँ द्वैतपना नहीं रहता। ऐसे ही
जो भक्तियोगका साधक भगवान्को प्राप्त हो जाता है, भगवान्में अत्यन्त स्नेह
होनेके कारण उसकी भगवान्से अभिन्नता हो जाती है। इसी अभिन्नताको यहाँ
**'एकत्वमास्थितः'** पदसे बताया गया है।  
  
**'सर्वभूतस्थितं यो मां भजति'--**सब देश, काल, वस्तु, व्यक्ति, घटना,
परिस्थिति आदिमें भगवान् ही परिपूर्ण हैं अर्थात् सम्पूर्ण चराचर जगत्
भगवत्स्वरूप ही है--**'वासुदेवः सर्वम्'** (7। 19)--यही उसका भजन है।
