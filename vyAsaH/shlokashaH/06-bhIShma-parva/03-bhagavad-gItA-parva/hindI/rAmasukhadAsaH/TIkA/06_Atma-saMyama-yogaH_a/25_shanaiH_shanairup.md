+++
title = "25 शनैः शनैरुपरमेद्"

+++
।।6.25।।***व्याख्या--*'बुद्ध्या धृतिगृहीतया'--**साधन करते-करते प्रायः
साधकोंको उकताहट होती है, निराशा होती है कि ध्यान लगाते, विचार करते इतने
दिन हो गये पर तत्त्वप्राप्ति नहीं हुई, तो अब क्या होगी कैसे होगी; इस
बातको लेकर भगवान् ध्यानयोगके साधकको सावधान करते हैं कि उसको ध्यानयोगका
अभ्यास करते हुए सिद्धि प्राप्त न हो, तो भी उकताना नहीं चाहिये, प्रत्युत
धैर्य रखना चाहिये। जैसे सिद्धि प्राप्त होनेपर, सफलता होनेपर धैर्य रहता
है, विफलता होनेपर भी वैसा ही धैर्य रहना चाहिये कि वर्ष-के-वर्ष बीत जायँ,
शरीर चला जाय, तो भी परवाह नहीं, पर तत्त्वको तो प्राप्त करना ही है
**(टिप्पणी प₀ 357)**। कारण कि इससे बढ़कर दूसरा कोई ऐसा काम है नहीं।
इसलिये इसको समाप्त करके आगे क्या काम करना है; यदि इससे भी बढ़कर कोई काम
है तो इसको छोड़ो और उस कामको अभी करो!--इस प्रकार बुद्धिको वशमें कर ले
अर्थात् बुद्धिमें मान, बड़ाई, आराम आदिको लेकर जो संसारका महत्त्व पड़ा
है, उस महत्त्वको हटा दे। तात्पर्य है कि पूर्वश्लोकमें जिन विषयोंका त्याग
करनेके लिये कहा गया है, धैर्यपूर्वक बुद्धिसे उन विषयोंसे उपराम हो जाय।
