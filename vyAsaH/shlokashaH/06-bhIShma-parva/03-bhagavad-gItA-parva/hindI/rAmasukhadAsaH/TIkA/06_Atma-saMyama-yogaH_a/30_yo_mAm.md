+++
title = "30 यो माम्"

+++
।।6.30।।***व्याख्या--*'यो मां पश्यति सर्वत्र'--**जो भक्त सब देश, काल,
वस्तु, व्यक्ति, पशु, पक्षी, देवता, यक्ष, राक्षस, पदार्थ, परिस्थिति, घटना
आदिमें मेरेको देखता है। जैसे, ब्रह्माजी जब बछड़ों और ग्वालबालोंको चुराकर
ले गये, तब भगवान् श्रीकृष्ण स्वयं ही बछड़े और ग्वालबाल बन गये। बछड़े और
ग्वालबाल ही नहीं, प्रत्युत उनके बेंत, सींग, बाँसुरी, वस्त्र, आभूषण आदि
भी भगवान् स्वयं ही बन गये **(टिप्पणी प₀ 364)**। यह लीला एक वर्षतक चलती
रही, पर किसीको इसका पता नहीं चला। बछड़ोंमेंसे कई बछ़ड़े तो केवल दूध ही
पीनेवाले थे, इसलिये वे घरपर ही रहते थे और बड़े बछड़ोंको भगवान् श्रीकृष्ण
अपने साथ वनमें ले जाते थे। एक दिन दाऊ दादा (बलरामजी) ने देखा कि छोटे
बछड़ोंवाली गायें भी अपने पहलेके (बड़े) बछड़ोंको देखकर उनको दूध पिलानेके
लिये हुंकार मारती हुई दौड़ पड़ीं। बड़े गोपोंने उन गायोंको बहुत रोका, पर
वे रुकी नहीं। इससे गोपोंको उन गायोंपर बहुत गुस्सा आ गया। परन्तु जब
उन्होंने अपने-अपने बालकोंको देखा, तब उनका गुस्सा शान्त हो गया और स्नेह
उमड़ पड़ा। वे बालकोंको हृदयसे लगाने लगे, उनका माथा सूँघने लगे। इस लीलाको
देखकर दाऊ दादाने सोचा कि यह क्या बात है; उन्होंने ध्यान लगाकर देखा तो
उनको बछड़ों और ग्वालबालोंके रूपमें भगवान् श्रीकृष्ण ही दिखायी दिये। ऐसे
ही भगवान्का सिद्ध भक्त सब जगह भगवान्को ही देखता है अर्थात् उसकी
दृष्टिमें भगवत्सत्ताके सिवाय दूसरी किञ्चिन्मात्र भी सत्ता नहीं रहती।  
  
**'सर्वं च मयि पश्यति'--**और जो भक्त देश, काल. वस्तु, व्यक्ति, घटना,
परिस्थिति आदिको मेरे ही अन्तर्गत देखता है। जैसे, गीताका उपदेश देते समय
अर्जुनके द्वारा प्रार्थना करनेपर भगवान् अपना विश्वरूप दिखाते हुए कहते
हैं कि चराचर सारे संसारको मेरे एक अंशमें स्थित देख--**'इहैकस्थं
जगत्कृत्स्नं पश्याद्य सचराचरम्। मम देहे' ৷৷.** (11। 7) तो अर्जुन भी कहते
हैं कि मैं आपके शरीरमें सम्पूर्ण प्राणियोंको देख रहा हूँ--**'पश्यामि
देवांस्तव देव देहे सर्वांस्तथा भूतविशेषसङ्घान्'** (11। 15)। सञ्जयने भी
कहा कि अर्जुनने भगवान्के शरीरमें सारे संसारको देखा--**'तत्रैकस्थं
जगत्कृत्स्नं प्रविभक्तमनेकधा'** (11। 13)। तात्पर्य है कि अर्जुनने
भगवान्के शरीरमें सब कुछ भगवत्स्वरूप ही देखा। ऐसे ही भक्त देखने, सुनने,
समझनेमें जो कुछ आता है, उसको भगवान्में ही देखता है और भगवत्स्वरूप ही
देखता है।
