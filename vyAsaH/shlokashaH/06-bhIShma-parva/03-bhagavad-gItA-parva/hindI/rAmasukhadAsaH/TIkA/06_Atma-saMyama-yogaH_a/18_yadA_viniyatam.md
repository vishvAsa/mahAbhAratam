+++
title = "18 यदा विनियतम्"

+++
।।6.18।।***व्याख्या--***\[इस अध्यायके दसवेंसे तेरहवें श्लोकतक सभी
ध्यानयोगी साधकोंके लिये बिछाने और बैठनेवाले आसनोंकी विधि बतायी। चौदहवें
और पंद्रहवें श्लोकमें सगुणसाकारके ध्यानका फलसहितवर्णन किया। फिर
सोलहवेंसत्रहवें श्लोकोंमें सभी साधकोंके लिये उपयोगी नियम बताये। अब इस
(अठारहवें) श्लोकसे लेकर तेईसवें श्लोकतक स्वरूपके ध्यानका फलसहित वर्णन
करते हैं। \]  
  
**'यदा विनियतं चित्तमात्मन्येवावतिष्ठते'--**अच्छी तरहसे वशमें किया हुआ
चित्त **(टिप्पणी प₀ 350)** अर्थात् संसारके चिन्तनसे रहित चित्त जब अपने
स्वतःसिद्ध स्वरूपमें स्थित हो जाता है। तात्पर्य है कि जब यह सब कुछ नहीं
था, तब भी जो था और सब कुछ नहीं रहेगा, तब भी जो रहेगा तथा सबके उत्पन्न
होनेके पहले भी जो था, सबका लय होनेके बाद भी जो रहेगा और अभी भी जो
ज्यों-का-त्यों है, उस अपने स्वरूपमें चित्त स्थित हो जाता है। अपने
स्वरूपमें जो रस है, आनन्द है, वह इस मनको कहीं भी और कभी भी नहीं मिला है।
अतः वह रस, आनन्द मिलते ही मन उसमें तल्लीन हो जाता है।
