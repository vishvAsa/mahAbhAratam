+++
title = "10 अभ्यासेऽप्यसमर्थोऽसि"

+++
।।12.10।।***व्याख्या--*'अभ्यासेऽप्यसमर्थोऽसि मत्कर्मपरमो भव'--** यहाँ
**'अभ्यासे'** पदका अभिप्राय पीछेके (नवें) श्लोकमें वर्णित अभ्यासयोग से
है। गीताकी यह शैली है कि पहले कहे हुए विषयका आगे संक्षेपमें वर्णन किया
जाता है। आठवें श्लोकमें भगवान्ने अपनेमें मन-बुद्धि लगानेके साधनको नवें
श्लोकमें पुनः **'चित्तं समाधातुम्'** पदोंसे कहा अर्थात् **'चित्तम्'**
पदके अन्तर्गत मन-बुद्धि दोनोंका समावेश कर लिया। इसी प्रकार नवें श्लोकमें
आये हुए अभ्यासयोगके लिये यहाँ (दसवें श्लोकमें) **'अभ्यासे'** पद आया
है। भगवान् कहते हैं कि अगर तू पूर्वश्लोकमें वर्णित अभ्यासयोगमें भी असमर्थ
है, तो केवल मेरे लिये ही सम्पूर्ण कर्म करनेके परायण हो जा। तात्पर्य यह
है कि सम्पूर्ण कर्मों-(वर्णाश्रमधर्मानुसार) शरीरनिर्वाह और
आजीविका-सम्बन्धी लौकिक एवं भजन, ध्यान, नाम-जप आदि पारमार्थिक कर्मों-) का
उद्देश्य सांसारिक भोग और संग्रह न होकर एकमात्र भगवत्प्राप्ति ही हो। जो
कर्म भगवत्प्राप्तिके लिये भगवदाज्ञानुसार किये जाते हैं, उनको 'मत्कर्म'
कहते हैं। जो साधक इस प्रकार कर्मोंके परायण हैं, वे 'मत्कर्मपरम' कहे जाते
हैं। साधकका अपना सम्बन्ध भी भगवान्से हो और कर्मोंका सम्बन्ध भी भगवान्के
साथ रहे, तभी मत्कर्मपरायणता सिद्ध होगी।  
  
साधकका ध्येय जब संसार (भोग और संग्रह) नहीं रहेगा, तब निषिद्ध क्रियाएँ
सर्वथा छूट जायँगी; क्योंकि निषिद्ध क्रियाओंके अनुष्ठानमें संसारकी
'कामना' ही हेतु है (गीता 3। 37)। अतः भगवत्प्राप्तिका ही उद्देश्य होनेसे
साधककी सम्पूर्ण क्रियाएँ शास्त्रविहित और भगवदर्थ ही होंगी।**'मदर्थमपि
कर्माणि कुर्वन्सिद्धिमवाप्स्यसि'** -- भगवान्ने जिस साधनकी बात इसी
श्लोकके पूर्वार्धमें '**मत्कर्मपरमो भव'**पदोंसे कही है, वही बात इन
पदोंमें पुनः कही गयी है। भाव यह है कि केवल परमात्माका उद्देश्य होनेसे उस
साधककी और जगह स्थिति हो ही कैसे सकती है;
