+++
title = "35 यज्ज्ञात्वा न"

+++
।।4.35।।***व्याख्या--*'यज्ज्ञात्वा न पुनर्मोहमेवं यास्यसि
पाण्डव'--**पूर्वश्लोकमें भगवान्ने कहा कि वे महापुरुष तेरेको
तत्त्वज्ञानका उपदेश देंगे; परन्तु उपदेश सुननेमात्रसे वास्तविक बोध
अर्थात् स्वरूपका यथार्थ अनुभव नहीं होता--**'श्रुत्वाप्येनं वेद न चैव
कश्चित्'** (गीता 2। 29) और वास्तविक बोधका वर्णन भी कोई कर नहीं सकता।
कारण कि वास्तविक बोध करण-निरपेक्ष है अर्थात् मन, वाणी आदिसे परे है। अतः
वास्तविक बोध स्वयंके द्वारा ही स्वयंको होता है और यह तब होता है, जब
मनुष्य अपने विवेक (जड-चेतनके भेदका ज्ञान) को महत्त्व देता है। विवेकको
महत्त्व देनेसे जब अविवेक सर्वथा मिट जाता है, तब वह विवेक ही वास्तविक
बोधमें परिणत हो जाता है और जडतासे सर्वथा सम्बन्ध-विच्छेद करा देता है।
वास्तविक बोध होनेपर फिर कभी मोह नहीं होता। गीताके पहले अध्यायमें अर्जुनका
मोह प्रकट होता है कि युद्धमें सभी कुटुम्बी, सगे-सम्बन्धी लोग मर जायँगे
तो उन्हें पिण्ड और जल देनेवाला कौन होगा; पिण्ड और जल न देनेसे वे
नरकोंमें गिर जायँगे। जो जीवित रह जायँगे, उन स्त्रियोंका और बच्चोंका
निर्वाह और पालन कैसे होगा; आदि-आदि। तत्त्वज्ञान होनेके बाद ऐसा मोह नहीं
रहता। बोध होनेपर जब संसारसे मैं-मेरेपनका सम्बन्ध नहीं रहता, तब पुनः मोह
होनेका प्रश्न ही नहीं रहता।
