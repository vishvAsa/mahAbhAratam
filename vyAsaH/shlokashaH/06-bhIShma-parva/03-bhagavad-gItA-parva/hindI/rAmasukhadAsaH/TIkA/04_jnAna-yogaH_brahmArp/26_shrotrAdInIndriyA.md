+++
title = "26 श्रोत्रादीनीन्द्रियाण्यन्ये"

+++
।।4.26।।***व्याख्या--*'श्रोत्रादीनीन्द्रियाण्यन्ये संयमाग्निषु
जुह्वति'--**यहाँ संयमरूप अग्नियोंमें इन्द्रियोंकी आहुति देनेको यज्ञ कहा
गया है। तात्पर्य यह है कि एकान्तकालमें श्रोत्र, त्वचा, नेत्र, रसना और
घ्रा--ये पाँचों इन्द्रियाँ अपने-अपने विषयों (क्रमशः शब्द, स्पर्श, रूप,
रस और गन्ध) की ओर बिलकुल प्रवृत्त न हों। इन्द्रियाँ संयमरूप ही बन
जायँ।  
  
पूरा संयम तभी समझना चाहिये, जब इन्द्रियाँ, मन, बुद्धि तथा अहम्--इन
सबमेंसे रागआसक्तिका सर्वथा अभाव हो जाय (गीता 2। 58 59 68)।  
  
**'शब्दादीन्विषयानन्य इन्द्रियाग्निषु जुह्वति'--**शब्द, स्पर्श, रूप, रस
और गन्ध--ये पाँच विषय हैं। विषयोंका इन्द्रियरूप अग्नियोंमें हवन करनेसे
वह यज्ञ हो जाता है। तात्पर्य यह है कि व्यवहारकालमें विषयोंका
इन्द्रियोंसे संयोग होते रहनेपर भी इन्द्रियोंमें कोई विकार उत्पन्न न हो
(गीता 2। 64 65)। इन्द्रियाँ राग-द्वेषसे रहित हो जायँ। इन्द्रियोंमें
राग-द्वेष उत्पन्न करनेकी शक्ति विषयोंमें रहे ही नहीं। इस श्लोकमें कहे गये
दोनों प्रकारके यज्ञोंमें राग-आसक्तिका सर्वथा अभाव होनेपर ही सिद्धि
(परमात्म-प्राप्ति) होती है। राग-आसक्तिको मिटानेके लिये ही दो प्रकारकी
प्रक्रियाका यज्ञरूपसे वर्णन किया गया है--
