+++
title = "14 न माम्"

+++
4.14।।***व्याख्या--*'चातुर्वर्ण्यं'** **(टिप्पणी प₀ 235.1)** **'मया
सृष्टं गुणकर्मविभागशः'--**पूर्वजन्मोंमें किये गये कर्मोंके अनुसार
सत्त्व, रज और तम--इन तीनों गुणोंमें न्यूनाधिकता रहती है। सृष्टि-रचनाके
समय उन गुणों और कर्मोंके अनुसार भगवान् ब्राह्मण, क्षत्रिय, वैश्य और
शूद्र--इन चारों वर्णोंकी रचना करते हैं **(टिप्पणी प₀ 235.2)**। मनुष्यके
सिवाय देव, पितर, तिर्यक् आदि दूसरी योनियोंकी रचना भी भगवान् गुणों और
कर्मोंके अनुसार ही करते हैं। इसमें भगवान्की किञ्चिन्मात्र भी विषमता नहीं
है।**'चातुर्वर्ण्यम्'** पद प्राणिमात्रका उपलक्षण है। इसका तात्पर्य है कि
मनुष्य ही चार प्रकारके नहीं होते, अपितु पशु, पक्षी, वृक्ष आदि भी चार
प्रकारके होते हैं; जैसे--पक्षियोंमें कबूतर आदि ब्राह्मण, बाज आदि
क्षत्रिय, चील आदि वैश्य और कौआ आदि शूद्र पक्षी हैं। इसी प्रकार
वृक्षोंमें पीपल आदि ब्राह्मण, नीम आदि क्षत्रिय, इमली आदि वैश्य और बबूल
(कीकर) आदि शूद्र वृक्ष हैं। परन्तु यहाँ **'चातुर्वर्ण्यम्'** पदसे
मनुष्योंको ही लेना चाहिये; क्योंकि वर्ण-विभागको मनुष्य ही समझ सकते हैं
और उसके अनुसार कर्म कर सकते हैं। कर्म करनेका अधिकार मनुष्यको ही है।  
  
चारों वर्णोंकी रचना मैंने ही की है--इससे भगवान्का यह भाव भी है कि एक तो
ये मेरे ही अंश हैं; और दूसरे, मैं प्राणिमात्रका सुहृद् हूँ, इसलिये मैं
सदा उनके हितको ही देखता हूँ। इसके विपरीत ये न तो देवताके अंश हैं और न
देवता सबसे सुहृद् ही हैं। इसलिये मनुष्यको चाहिये कि वह अपने वर्णके
अनुसार समस्त कर्तव्य-कर्मोंसे मेरा ही पूजन करे (गीता 18। 46)।
