+++
title = "19 यस्य सर्वे"

+++
।।4.19।।***व्याख्या--*'यस्य सर्वे समारम्भाः कामसंकल्पवर्जिताः'**
**(टिप्पणी प₀ 245)** विषयोंका बार-बार चिन्तन होनेसे, उनकी बार-बार याद
आनेसे उन विषयोंमें 'ये विषय अच्छे हैं, काममें आनेवाले हैं, जीवनमें
उपयोगी हैं और सुख देनेवाले हैं'--ऐसी सम्यग्बुद्धिका होना 'संकल्प' है और
'ये विषय-पदार्थ हमारे लिये अच्छे नहीं हैं, हानिकारक हैं'--ऐसी बुद्धिका
होना 'विकल्प' है। ऐसे संकल्प और विकल्प बुद्धिमें होते रहते हैं। जब
विकल्प मिटकर केवल एक संकल्प रह जाता है, तब 'ये विषय-पदार्थ हमें मिलने
चाहिये, ये हमारे होने चाहिये'--इस तरह अन्तःकरणमें उनको प्राप्त करनेकी जो
इच्छा पैदा हो जाती है, उसका नाम 'काम' (कामना) है। कर्मयोगसे सिद्ध हुए
महापुरुषमें संकल्प और कामना--दोनों ही नहीं रहते अर्थात् उसमें न तो
कामनाओंका कारण संकल्प रहता है और न संकल्पोंका कार्य कामना ही रहती है।
अतः उसके द्वारा जो भी कर्म होते हैं, वे सब संकल्प और कामनासे रहित होते
हैं। संकल्प और कामना--ये दोनों कर्मके बीज हैं। संकल्प और कामना न रहनेपर
कर्म अकर्म हो जाते हैं अर्थात् कर्म बाँधनेवाले नहीं होते। सिद्ध
महापुरुषमें भी संकल्प और कामना न रहनेसे उसके द्वारा होनेवाले कर्म
बन्धनकारक नहीं होते। उसके द्वारा लोकसंग्रहार्थ, कर्तव्यपरम्परासुरक्षार्थ
सम्पूर्ण कर्म होते हुए भी वह उन कर्मोंसे स्वतः सर्वथा निर्लिप्त रहता
है।  
  
भगवान्ने कहींपर संकल्पोंका (6। 4), कहींपर कामनाओंका (2। 55) और कहींपर
संकल्प तथा कामना--दोनोंका (6। 24 25) त्याग बताया है। अतः जहाँ केवल
संकल्पोंका त्याग बताया गया है, वहाँ कामनाओंका और जहाँ केवल कामनाओंका
त्याग बताया गया है, वहाँ संकल्पोंका त्याग भी समझ लेना चाहिये; क्योंकि
संकल्प कामनाओंका कारण है और कामना संकल्पोंका कार्य है। तात्पर्य है कि
साधकको सम्पूर्ण संकल्पों और कामनाओंका त्याग कर देना चाहिये। मोटरकी चार
अवस्थाएँ होती हैं--
