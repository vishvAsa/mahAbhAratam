+++
title = "42 तस्मादज्ञानसम्भूतं"

+++
।।4.42।।***व्याख्या--*'तस्मादज्ञानसम्भूतं ৷৷. छित्त्वैनं
संशयम्'--**पूर्वश्लोकमें भगवान्ने यह सिद्धान्त बताया कि जिसने समताके
द्वारा समस्त कर्मोंसे सम्बन्ध-विच्छेद कर लिया है और ज्ञानके द्वारा समस्त
संशयोंको नष्ट कर दिया है, उस आत्मपरायण कर्मयोगीको कर्म नहीं बाँधते
अर्थात् वह जन्म-मरणसे मुक्त हो जाता है। अब भगवान् **'तस्मात्'** पदसे
अर्जुनको भी वैसा ही जानकर कर्तव्य-कर्म करनेकी प्रेरणा करते हैं। अर्जुनके
हृदयमें संशय था--युद्धरूप घोर कर्मसे मेरा कल्याण कैसे होगा; और कल्याणके
लिये मैं कर्मयोगका अनुष्ठान करूँ अथवा ज्ञानयोगका; इस श्लोकमें भगवान् इस
संशयको दूर करनेकी प्रेरणा करते हैं ;क्योंकि संशयके रहते हुए कर्तव्यका
पालन ठीक तरहसे नहीं हो सकता।**'अज्ञानसम्भूतम्'** पदका भाव है कि सब संशय
अज्ञानसे अर्थात् कर्मोंके और योगके तत्त्वको ठीक-ठीक न समझनेसे ही उत्पन्न
होते हैं। क्रियाओँ और पदार्थोंको अपना और अपने लिये मानना ही अज्ञान है।
यह अज्ञान जबतक रहता है, तबतक अन्तःकरणमें संशय रहते हैं; क्योंकि क्रियाएँ
और पदार्थ विनाशी हैं और स्वरूप अविनाशी है।  
  
तीसरे अध्यायमें कर्मयोगका आचरण करनेकी और इस चौथे अध्यायमें कर्मयोगको
तत्त्वसे जाननेकी बात विशेषरूपसे आयी है। कारण कि कर्म करनेके साथ-साथ
कर्मको जाननेकी भी बहुत आवश्यकता है। ठीक-ठीक जाने बिना कोई भी कर्म बढ़िया
रीतिसे नहीं होता। इसके सिवाय अच्छी तरह जानकर कर्म करनेसे जो कर्म
बाँधने-वाले होते हैं, वे ही कर्म मुक्त करनेवाले हो जाते हैं (गीता 4। 16
32)। इसलिये इसअध्यायमें भगवान्ने कर्मोंको तत्त्वसे जाननेपर विशेष जोर
दिया है। पूर्वश्लोकमें भी **'ज्ञानसंछिन्नसंशयम्'** पद इसी अर्थमें आया है।
जो मनुष्य कर्म करनेकी विद्याको जान लेता है, उसके समस्त संशयोंका नाश हो
जाता है। कर्म करनेकी विद्या है--अपने लिये कुछ करना ही नहीं है।  
  
**'योगमातिष्ठोत्तिष्ठ भारत'--**अर्जुन अपने धनुष-बाणका त्याग करके रथके
मध्यभागमें बैठ गये थे (1। 47)। उन्होंने भगवान्से साफ कह दिया था कि मैं
युद्ध नहीं करूँगा'--'**न योत्स्ये'** (गीता 2। 9)। यहाँ भगवान् अर्जुनको
योगमें स्थित होकर युद्धके लिये खड़े हो जानेकी आज्ञा देते हैं। यही बात
भगवान्ने दूसरे अध्यायके अड़तालीसवें श्लोकमें **योगस्थः कुरु कर्माणि**
(योगमें स्थित होकर कर्तव्य-कर्म कर) पदोंसे भी कही थी। योगका अर्थ 'समता'
है--**'समत्वं योग उच्यते'** (गीता 2। 48)।  
  
अर्जुन युद्धको पाप समझते थे (गीता 1। 36 45)। इसलिये भगवान् अर्जुनको
समतामें स्थित होकर युद्ध करनेकी आज्ञा देते हैं; क्योंकि समतामें स्थित
होकर युद्ध करनेसे पाप नहीं लगता (गीता 2। 38)। इसलिये समतामें स्थित होकर
कर्तव्य-कर्म करना ही कर्म-बन्धनसे छूटनेका उपाय है।
