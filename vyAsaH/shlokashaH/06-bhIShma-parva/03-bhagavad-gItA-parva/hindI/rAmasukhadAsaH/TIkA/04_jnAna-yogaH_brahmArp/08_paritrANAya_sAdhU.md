+++
title = "08 परित्राणाय साधूनाम्"

+++
4.8।।***व्याख्या--*'परित्राणाय साधूनाम्'--**साधु मनुष्योंके द्वारा ही
अधर्मका नाश और धर्मका प्रचार होता है, इसलिये उनकी रक्षा करनेके लिये
भगवान् अवतार लेते हैं। दूसरोंका हित करना ही जिनका स्वभाव है और जो
भगवान्के नाम, रूप, गुण, प्रभाव, लीला आदिका श्रद्धा-प्रेमपूर्वक स्मरण,
कीर्तन आदि करते हैं और लोगोंमें भी इसका प्रचार करते हैं, ऐसे भगवान्के
आश्रित भक्तोंके लिये यहाँ **'साधूनाम्'** पद आया है।  
  
जिसका एकमात्र परमात्मप्राप्तिका उद्देश्य है, वह साधु है **(टिप्पणी प₀
223)** और जिसका नाशवान् संसारका उद्देश्य है, वह असाधु है। असत् और
परिवर्तनशील वस्तुमें सद्भाव करने और उसे महत्त्व देनेसे कामनाएँ पैदा होती
है। ज्यों-ज्यों कामनाएँ नष्ट होती हैं, त्यों-त्यों साधुता आती है और
ज्यों-ज्यों कामनाएँ बढ़ती हैं, त्यों-त्यों साधुता लुप्त होती है। कारण कि
असाधुताका मूल हेतु कामना ही है। साधुतासे अपना उद्धार और लोगोंका स्वतः
उपकार होता है। साधु पुरुषके भावों और क्रियाओँमें पशु, पक्षी, वृक्ष,
पर्वत, मनुष्य, देवता, पितर, ऋषि, मुनि आदि सबका हित भरा रहता है--
