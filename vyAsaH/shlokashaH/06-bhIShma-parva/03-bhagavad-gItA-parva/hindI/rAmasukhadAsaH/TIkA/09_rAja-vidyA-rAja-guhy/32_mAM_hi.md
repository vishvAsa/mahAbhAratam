+++
title = "32 मां हि"

+++
।।9.32।।***व्याख्या--'*मां हि पार्थ व्यपाश्रित्य ৷৷. यान्ति परां
गतिम्'--**जिनके इस जन्ममें आचरण खराब हैं अर्थात् जो इस जन्मका पापी है,
उसको भगवान्ने तीसवें श्लोकमें 'दुराचारी' कहा है। जिनके पूर्वजन्ममें आचरण
खराब थे अर्थात् जो पूर्वजन्मके पापी हैं और अपने पुराने पापोंका फल
भोगनेके लिये नीच योनियोंमें पैदा हुए हैं, उनको भगवान्ने यहाँ 'पापयोनि'
कहा है।  
  
यहाँ 'पापयोनि' शब्द ऐसा व्यापक है, जिसमें असुर, राक्षस, पशु, पक्षी आदि
सभी लिये जा सकते हैं **(टिप्पणी प₀ 526)** और ये सभी भगवद्भक्तिके अधिकारी
माने जाते हैं। शाण्डिल्य ऋषिने कहा है --'**आनिन्द्ययोन्यधिक्रियते
पारम्पर्यात् सामान्यवत्। '** (शाण्डिल्य-भक्तिसूत्र 78) अर्थात् जैसे दया,
क्षमा, उदारता आदि सामान्य धर्मोंके मात्र मनुष्य अधिकारी हैं, ऐसे ही
भगवद्भक्तिके नीची-से-नीची योनिसे लेकर ऊँची-से-उँची योनितकके सब प्राणी
अधिकारी हैं। इसका कारण यह है कि मात्र जीव भगवान्के अंश होनेसे भगवान्की
तरफ चलनेमें, भगवान्की भक्ति करनेमें, भगवान्के सम्मुख होनेमें अनधिकारी
नहीं हैं। प्राणियोंकी योग्यताअयोग्यता आदि तो सांसारिक कार्योंमें हैं
क्योंकि ये योग्यता आदि बाह्य हैं और मिली हुई हैं तथा बिछुड़नेवाली हैं।
इसलिये भगवान्के साथ सम्बन्ध जोड़नेमें योग्यताअयोग्यता कोई कारण नहीं है
अर्थात् जिसमें योग्यता है, वह भगवान्में लग सकता है और जिसमें अयोग्यता
है, वह भगवान्में नहीं लग सकता -- यह कोई कारण नहीं है। प्राणी स्वयं
भगवान्के हैं अतः सभी भगवान्के सम्मुख हो सकते हैं। तात्पर्य हुआ कि जो
हृदयसे भगवान्को चाहते हैं, वे सभी भगवद्भक्तिके अधिकारी हैं। ऐसे
पापयोनिवाले भी भगवान्के शरण होकर परमगतिको प्राप्त हो जाते हैं, परम
पवित्र हो जाते हैं।
