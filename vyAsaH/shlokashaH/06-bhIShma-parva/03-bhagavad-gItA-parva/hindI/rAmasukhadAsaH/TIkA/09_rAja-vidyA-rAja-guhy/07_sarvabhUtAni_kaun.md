+++
title = "07 सर्वभूतानि कौन्तेय"

+++
।।9.7।।***व्याख्या--'*सर्वभूतानि कौन्तेय प्रकृतिं यान्ति मामिकां
कल्पक्षये'** -- सम्पूर्ण प्राणी मेरे ही अंश हैं और सदा मेरेमें ही स्थित
रहनेवाले हैं। परन्तु वे प्रकृति और प्रकृतिके कार्य शरीर आदिके साथ
तादात्म्य (मैं-मेरेपनका सम्बन्ध) करके जो कुछ भी कर्म करते हैं, उन कर्मों
तथा उनके फलोंके साथ उनका सम्बन्ध जुड़ता जाता है, जिससे वे बार-बार
जन्मते-मरते रहते हैं। जब महाप्रलयका समय आता है,(जिसमें ब्रह्माजी सौ
वर्षकी आयु पूरी होनेपर लीन हो जाते हैं), उस समय प्रकृतिके परवश हुए वे
सम्पूर्ण प्राणी प्रकृतिजन्य सम्बन्धको लेकर अर्थात् अपने-अपने कर्मोंको
लेकर मेरी प्रकृतिमें लीन हो जाते हैं। महासर्गके समय प्राणियोंका जो स्वभाव
होता है, उसी स्वभावको लेकर वे महाप्रलयमें लीन होते हैं।  
  
**'पुनस्तानि कल्पादौ विसृजाम्यहम्'--** महाप्रलयके समय अपने-अपने कर्मोंको
लेकर प्रकृतिमें लीन हुए प्राणियोंके कर्म जब परिपक्व होकर फल देनेके लिये
उन्मुख हो जाते हैं, तब प्रभुके मनमें **'बहु स्यां प्रजायेय'** ऐसा संकल्प
हो जाता है। यही महासर्गका आरम्भ है। इसीको आठवें अध्यायके तीसरे श्लोकमें
कहा है -- **'भूतभावोद्भवकरो विसर्गः कर्मसंज्ञितः'** अर्थात् सम्पूर्ण
प्राणियोंका जो होनापन है, उसको प्रकट करनेके लिये भगवान्का जो संकल्प है,
यही विसर्ग (त्याग) है और यही आदिकर्म है। चौदहवें अध्यायमें इसीको
**'गर्भं'** **'दधाम्यहम्'** (14। 3) और **'अहं बीजप्रदः पिता'** (14। 4)
कहा है। तात्पर्य यह हुआ कि कल्पोंके आदिमें अर्थात् महासर्गके आदिमें
ब्रह्माजीके प्रकट होनेपर मैं पुनः प्रकृतिमें लीन हुए, प्रकृतिके परवश
हुए, उन जीवोंका उनके कर्मोंके अनुसार उन-उन योनियों-(शरीरों-) के साथ
विशेष सम्बन्ध करा देता हूँ--यह मेरा उनको रचना है। इसीको भगवान्ने चौथे
अध्यायके तेरहवें श्लोकमें कहा है--**'चातुर्वर्ण्यं मया सृष्टं
गुणकर्मविभागशः'**अर्थात् मेरे द्वारा गुणों और कर्मोंके विभागपूर्वक चारों
वर्णोंकी रचना की गयी है। ब्रह्माजीके एक दिनका नाम 'कल्प' है, जो मानवीय एक
हजार चतुर्युगीका होता है। इतने ही समयकी ब्रह्माजीकी एक रात होती है। इस
हिसाबसे ब्रह्माजीकी आयु सौ वर्षोंकी होती है। ब्रह्माजीकी आयु समाप्त
होनेपर जब ब्रह्माजी लीन हो जाते हैं, उस महाप्रलयको यहाँ
'**कल्पक्षये'**पदसे कहा गया है। जब ब्रह्माजी पुनः प्रकट होते हैं, उस
महासर्गको यहाँ **'कल्पादौ'**पदसे कहा गया है।
