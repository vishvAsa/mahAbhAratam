+++
title = "30 अपि चेत्सुदुराचारो"

+++
।।9.30।।***व्याख्या --***\[कोई करोड़पति या अरबपति यह बात कह दे कि मेरे
पास जो कोई आयेगा, उसको मैं एक लाख रुपये दूँगा, तो उसके इस वचनकी परीक्षा
तब होगी, जब उससे सर्वथा ही विरुद्ध चलनेवाला, उसके साथ वैर रखनेवाला, उसका
अनिष्ट करनेवाला भी आकर उससे एक लाख रुपये माँगे और वह उसको दे दे। इससे
सबको यह विश्वास हो जायगा कि जो यह माँगे, उसको दे देता है। इसी भावको लेकर
भगवान् सबसे पहले दुराचारीका नाम लेते हैं। \]  
  
**'अपि चेत्'--** सातवें अध्यायमें आया है कि जो पापी होते हैं, वे मेरे
शरण नहीं होते (7। 15) और यहाँ कहा है कि दुराचारी-से-दुराचारी भी
अनन्यभावसे मेरा भजन करता है-- इन दोनों बातोंमें आपसमें विरोध प्रतीत होता
है। इस विरोधको दूर करनेके लिये ही यहाँ **'अपि'** और **'चेत्'** ये दो पद
दिये गये हैं। तात्पर्य है कि सातवें अध्यायमें 'दुष्कृती मनुष्य मेरे शरण
नहीं होते' ऐसा कहकर उनके स्वभावका वर्णन किया है। परन्तु वे भी किसी
कारणसे मेरे भजनमें लगना चाहें तो लग सकते हैं। मेरी तरफसे किसीको कोई मना
नहीं है **(टिप्पणी प₀ 521.1);** क्योंकि किसी भी प्राणीके प्रति मेरा
द्वेष नहीं है। ये भाव प्रकट करनेके लिये ही यहाँ **'अपि'** और **'चेत्'**
पदोंका प्रयोग किया है।
