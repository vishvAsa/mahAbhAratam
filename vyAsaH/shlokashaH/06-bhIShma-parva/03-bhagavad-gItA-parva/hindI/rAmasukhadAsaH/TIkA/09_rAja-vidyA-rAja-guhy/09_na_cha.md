+++
title = "09 न च"

+++
।।9.9।।***व्याख्या--*'उदासीनवदासीनमसक्तं तेषु कर्मसु'--**महासर्गके
आदिमें प्रकृतिके परवश हुए प्राणियोंकी उनके कर्मोंके अनुसार विविध
प्रकारसे रचनारूप जो कर्म है, उसमें मेरी आसक्ति नहीं है। कारण कि मैं
उनमें उदासीनकी तरह रहता हूँ अर्थात् प्राणियोंके उत्पन्न होनेपर मैं
हर्षित नहीं होता और उनके प्रकृतिमें लीन होनेपर मैं खिन्न नहीं होता। यहाँ
**'उदासीनवत्'** पदमें जो **'वत्'**(वति) प्रत्यय है, उसका अर्थ तरह होता
है अतः इस पदका अर्थ हुआ -- उदासीनकी तरह। भगवान्ने अपनेको उदासीनकी तरह
क्यों कहा; कारण कि मनुष्य उसी वस्तुसे उदासीन होता है, जिस वस्तुकी वह
सत्ता मानता है। परन्तु जिस संसारकी उत्पत्ति, स्थिति और प्रलय होता है,
उसकी भगवान्के सिवाय कोई स्वतन्त्र सत्ता ही नहीं है। इसलिये भगवान् उस
संसारकी रचनारूप कर्मसे उदासीन क्या रहें; वे तो उदासीनकी तरह रहते हैं;
क्योंकि भगवान्की दृष्टिमें संसारकी कोई सत्ता ही नहीं है। तात्पर्य है कि
वास्तवमें यह सब भगवान्का ही स्वरूप है, इनकी स्वतन्त्र सत्ता है ही नहीं,
तो अपने स्वरूपसे भगवान् क्या उदासीन रहें; इसलिये भगवान् उदासीनकी तरह
हैं।
