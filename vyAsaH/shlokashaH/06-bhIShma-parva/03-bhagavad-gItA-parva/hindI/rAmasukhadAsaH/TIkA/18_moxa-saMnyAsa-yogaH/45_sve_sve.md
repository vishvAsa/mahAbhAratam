+++
title = "45 स्वे स्वे"

+++
।।18.45।।***व्याख्या --***  **स्वे स्वे कर्मण्यभिरतः संसिद्धिं लभते
नरः --** गीताके अध्ययनसे ऐसा मालूम होता है कि मनुष्यकी जैसी स्वतःसिद्ध
स्वाभाविक प्रकृति (स्वभाव) है; उसमें अगर वह कोई नयी उलझन पैदा न करे;
रागद्वेष न करे तो वह प्रकृति उसका स्वाभाविक ही कल्याण कर दे। तात्पर्य है
कि प्रकृतिके द्वारा प्रवाहरूपसे अपनेआप होनेवाले जो स्वाभाविक कर्म हैं;
उनका स्वार्थत्यागपूर्वक प्रीति और तत्परतासे आचरण करे परन्तु कर्मोंके
प्रवाहके साथ न राग हो; न द्वेष हो और न फलेच्छा हो। रागद्वेष और फलेच्छासे
रहित होकर क्रिया करनेसे करनेका वेग शान्त हो जाता है और कर्ममें आसक्ति न
होनेसे नया वेग पैदा नहीं होता। इससे प्रकृतिके पदार्थों और क्रियाओँके साथ
निर्लिप्तता (असंगता) आ जाती है। निर्लिप्तता होनेसे प्रकृतिकी क्रियाओंका
प्रवाह स्वाभाविक ही चलता रहता है और उनके साथ अपना कोई सम्बन्ध न रहनेसे
साधककी अपने स्वरूपमें स्थिति हो जाती है; जो कि प्राणिमात्रकी
स्वतःस्वाभिवक है। अपने स्वरूपमें स्थिति होनेपर उसका परमात्माकी तरफ
स्वाभाविक आकर्षण हो जाता है। परन्तु यह सब होता है कर्मोंमें अभिरति
होनेसे; आसक्ति होनेसे नहीं। कर्मोंमें एक तो अभिरति होती है और एक आसक्ति
होती है। अपने स्वाभाविक कर्मोंको केवल दूसरोंके हितके लिये तत्परता और
उत्साहपूर्वक करनेसे अर्थात् केवल देनेके लिये कर्म करनेसे मनमें जो
प्रसन्नता होती है; उसका नाम अभिरति है। फलकी इच्छा से कुछ करना अर्थात्
कुछ पानेके लिये कर्म करना आसक्ति है। कर्मोंमें अभिरतिसे कल्याण होता है
और आसक्तिसे बन्धन होता है। इस प्रकरणके **स्वे स्वे कर्मणि; स्वकर्मणा
तमभ्यर्च्य; स्वभावनियतं कर्म; सहजं कर्म** आदि पदोंमें कर्म शब्द एकवचनमें
आया है। इसका तात्पर्य है कि मनुष्य प्रीति और तत्परतापूर्वक चाहे एक कर्म
करे; चाहे अनेक कर्म करे; उसका उद्देश्य केवल परमात्मप्राप्ति होनेसे उसकी
कर्तव्यनिष्ठा एक ही होती है। परमात्मप्राप्तिके उद्देश्यको लेकर मनुष्य
जितने भी कर्म करता है; वे सब कर्म अन्तमें उसी उद्देश्यमें ही लीन हो जाते
हैं अर्थात् उसी उद्देश्यकी पूर्ति करनेवाले हो जाते हैं। जैसे गङ्गाजी
हिमालयसे निकलकर गङ्गासागरतक जाती हैं तो नद; नदियाँ; झरने; सरोवर; वर्षका
जल -- ये सभी उसकी धारामें मिलकर गङ्गासे एक हो जाते हैं; ऐसे ही
उद्देश्यवालेके सभी कर्म उसके उद्देश्यमें मिल जाते हैं। परन्तु जिसकी
कर्मोंमें आसक्ति है; वह एक कर्म करके अनेक फल चाहता है अथवा अनेक कर्म
करके एक फल चाहता है अतः उसका उद्देश्य एक परमात्माकी प्राप्तिका न होनेसे
उसकी कर्तव्यनिष्ठा एक नहीं होती (गीता 2। 41)।**स्वकर्मनिरतः सिद्धिं यथा
विन्दति तच्छृणु --** अपने कर्मोंमें प्रीतिपूर्वक तत्परतासे लगा हुआ
मनुष्य परमात्माको जैसे प्राप्त होता है; वह सुनो अर्थात् कर्ममात्र
परमात्मप्राप्तिका साधन है; इस बातको सुनो और सुन करके ठीक तरहसे समझो।  
  
**विशेष बात**  
  
मालिककी सुखसुविधाकी सामग्री जुटा देना; मालिकके दैनिक कार्योंमें अनुकूलता
उपस्थित कर देना आदि कार्य तो वेतन लेनेवाला नौकर भी कर सकता है और करता भी
है। परन्तु उसमें क्रिया की (कि इतना काम करना है) और समय की (कि इतने घंटे
काम करना है) प्रधानता रहती है। इसलिये वह कामधंधा सेवा नहीं बन सकता। यदि
मालिकका वह कामधन्धा आदरपूर्वक सेव्यबुद्धिसे; महत्त्वबुद्धिसे किया जाय तो
वह सेवा हो जाता है। सेव्यबुद्धि; महत्त्वबुद्धि चाहे जन्मके सम्बन्धसे हो;
चाहे विद्याके सम्बन्धसे चाहे वर्णआश्रमके सम्बन्धसे हो चाहे योग्यता;
अधिकार; सद्गुणसदाचारके सम्बन्धसे। जहाँ महत्त्वबुद्धि हो जाती है; वहाँ
सेव्यको सुखआराम कैसे मिले सेव्यकी प्रसन्नता किस बातमें है सेव्यका क्या
रुख है क्या रुचि है -- ऐसे भाव होनेसे जो भी काम किया जाय; वह सेवा हो
जाता है। सेव्यका वही काम पूजाबुद्धि; भगवद्बुद्धि; गुरुबुद्धि आदिसे किया
जाय और पूज्यभावसे चन्दन लगाया जाय; पुष्प चढ़ाये जायँ; माला पहनायी जाय;
आरती की जाय; तो वह काम पूजन हो जाता है। इससे सेव्यके चरणस्पर्श अथवा
दर्शनमात्रसे चित्तकी प्रसन्नता; हृदयकी गद्गदता; शरीरका रोमाञ्चित होना
आदि होते हैं और सेव्यके प्रति विशेष भाव प्रकट होते हैं। उससे सेव्यकी
सेवामें कुछ शिथिलता आ सकती है परन्तु भावोंके बढ़नेपर अन्तःकरणशुद्धि;
भगवत्प्रेम; भगवद्दर्शन आदि हो जाते हैं। मालिकका समयसमयपर कामधंधा करनेसे
नौकरको पैसे मिल जाते हैं और सेव्यकी सेवा करनेसे सेवकको
अन्तःकरणशुद्धिपूर्वक भगवत्प्राप्ति हो जाती है परन्तु पूजाभावके बढ़नेसे
तो पूजकको तत्काल भगवत्प्राप्ति हो जाती है। तात्पर्य है कि चरणचाँपी तो
नौकर भी करता है; पर उसको सेवाका आनन्द नहीं मिलता क्योंकि उसकी दृष्टि
पैसोंपर रहती है। परन्तु जो सेवाबुद्धिसे चरणचाँपी करता है; उसको सेवामें
विशेष आनन्द मिलता है क्योंकि उसकी दृष्टि सेव्यके सुखपर रहती है। पूजामें
तो चरण छूनेमात्रसे शरीर रोमाञ्चित हो जाता है और अन्तःकरणमें एक
पारमार्थिक आनन्द होता है। उसकी दृष्टि पूज्यकी महत्तापर और अपनी लघुतापर
रहती है। ऐसे देखा जाय तो नौकरके कामधंधेसे मालिकको आराम मिलता है; सेवामें
सेव्यको विशेष आराम तथा सुख मिलता है और पूजामें पूजकके भावसे पूज्यको
प्रसन्नता होती है। पूजामें शरीरके सुखआरामकी प्रधानता नहीं होती। अपने
स्वभावज कर्मोंके द्वारा पूजा करनेसे पूजकका भाव बढ़ जाता है तो उसके
स्थूल; सूक्ष्म और कारणशरीरसे होनेवाली (चेष्टा; चिन्तन; समाधि आदि) सभी
छोटीबड़ी क्रियाएँ सब प्राणियोंमें व्यापक परमात्माकी पूजनसामग्री बन जाती
है। उसकी दैनिकचर्या अर्थात् खानापीना आदि सब क्रियाएँ भी पूजनसामग्री बन
जाती हैं। जैसे ज्ञानयोगीका मैं कुछ भी नहीं करता हूँ यह भाव हरदम बना रहता
है; ऐसे ही अनेक प्रकारकी,क्रियाएँ करनेपर भी भक्तके भीतर एक भगवद्भाव हरदम
बना रहता है। उस भावकी गाढ़तामें उसका अहंभाव भी छूट जाता है।  
  
