+++
title = "71 श्रद्धावाननसूयश्च"

+++
।।18.71।। व्याख्या -- **श्रद्धावाननसूयश्च৷৷. पुण्यकर्मणाम्** -- गीताकी
बातोंको जैसा सुन ले; उसको प्रत्यक्षसे भी बढ़कर पूज्यभावसहित वैसाकावैसा
माननेवालेका नाम **श्रद्धावान्** है; और उन बातोंमें कहीं भी; किसी भी
विषयमें किञ्चिन्मात्र भी कमी न देखनेवालेका नाम **अनसूयः** है। ऐसा
श्रद्धावान् और दोषदृष्टिसे रहित मनुष्य गीताको केवल सुन भी ले; तो वह भी
सम्पूर्ण पापोंसे मुक्त होकर पुण्यकारियोंके शुभ लोकोंको प्राप्त कर लेता
है। यहाँ दो बार **अपि** पद देनेका तात्पर्य है कि जो गीताका प्रचार करता
है; अध्ययन करता है; उसके लिये तो कहना ही क्या है पर जो सुन भी लेता है;
वह मनुष्य भी पापोंसे छूटकर शुभ लोकोंको प्राप्त हो जाता है।  
  
मनुष्यकी वाणीमें प्रायः भ्रम; प्रमाद; लिप्सा और कारणापाटव -- ये चार दोष
होते हैं **(टिप्पणी प₀ 992.2)**। अतः मनुष्यकी वाणी सर्वथा निर्दोष नहीं
हो सकती। परन्तु भगवान्की दिव्य वाणीमें इन चारोंमेंसे कोई भी दोष नहीं रह
सकता क्योंकि भगवान् निर्दोषताकी परावधि हैं अर्थात् भगवान्से बढ़कर
निर्दोषता किसीमें,कभी होती ही नहीं। इसलिये भगवान्के वचनोंमें किसी
प्रकारके संशयकी सम्भावना ही नहीं है। अतः गीता सुननेवालेको कोई विषय
समझमें कम आये; विचारद्वारा कोई बात न जँचे; तो समझना चाहिये कि इस विषयको
समझनेमें मेरी बुद्धिकी कमी है; मैं समझ नहीं पा रहा हूँ -- इस भावको
दृढ़तासे धारण करनेपर असूयादोष मिट जाता है। भगवान्में अत्यधिक
श्रद्धाविश्वासपूर्वक भक्ति होनेपर भी असूयादोष नहीं रहता। चैतन्य
महाप्रभुका एक भक्त था। वह रोज गीताका पाठ करते हुए मस्त हो जाता था; गद्गद
हो जाता था और रोने लगता था। वह शुद्ध पाठ नहीं करता था। उसके पाठमें
अशुद्धियाँ आती थीं। उसके विषयमें किसीने चैतन्य महाप्रभुसे शिकायत कर दी
किदेखिये प्रभु वह बड़ा पाखण्ड करता है पाठ तो शुद्ध करता नहीं और रोता
रहता है। चैतन्य महाप्रभुने उसको अपने पास बुलाकर पूछा -- तुम गीताका पाठ
करते हो; तो क्या उसका अर्थ जानते हो उसने कहा -- नहीं प्रभु फिर पूछा --
तो फिर तुम रोते क्यों हो उसने कहा -- मैं जब **अर्जुन उवाच** पढ़ता हूँ तो
अर्जुन भगवान्से पूछ रहे हैं -- ऐसा मेरेको प्रत्यक्ष दीखता है और जब मैं
**श्रीभगवानुवाच** पढ़ता हूँ; तो भगवान् अर्जुनके प्रश्नोंका उत्तर दे रहे
हैं -- ऐसा मेरेको प्रत्यक्ष,दीखता है। इस प्रकार भगवान् श्रीकृष्ण और
अर्जुनका आपसमें संवाद हो रहा है -- ऐसा प्रत्यक्ष दीखता है परन्तु अर्जुन
क्या पूछते हैं और भगवान् क्या उत्तर देते हैं; यह मेरी समझमें नहीं आता।
मैं तो उन दोनोंके दर्शन करकरके राजी होता हूँ। उसकी ऐसी श्रद्धाभक्ति
देखकर चैतन्य महाप्रभु बहुत प्रसन्न हुए। इस प्रकारकी श्रद्धाभक्तिवाला
मनुष्य गीताको केवल सुन भी ले; तो उसकी मुक्तिमें कोई सन्देह नहीं रहता। वह
सम्पूर्ण पापोंसे मुक्त होकर पुण्यकारियोंके शुभ लोकोंको प्राप्त हो जाता
है।  
  
यहाँ **पुण्यकर्मणाम्** पदसे सकामभावपूर्वक यज्ञ; अनुष्ठान आदि पुण्यकर्म
करनेवालोंको नहीं लेना चाहिये क्योंकि भगवान्ने उनको ऊँचा नहीं माना है;
प्रत्युत उनके बारेमें कहा है कि वे बारबार आवागमनको प्राप्त होते हैं
(गीता 9। 21)। यहाँ उन पुण्यकर्मा भक्तोंको लेना चाहिये; जिनको भगवान्का
प्रेमदर्शन आदिकी प्राप्ति होती है। ऐसे पुण्यकर्मा भक्तोंको अपनेअपने
इष्टके अनुसार वैकुण्ठ; साकेत; गोलोक; कैलास आदि जिन दिव्य लोकोंकी
प्राप्ति होती है; असूयादोषरहित श्रद्धावान् पुरुषको गीता सुननेमात्रसे उन
लोकोंकी प्राप्ति हो जाती है।  
  
***सम्बन्ध --*** पूर्वश्लोकमें गीता सुननेका माहात्म्य बताकर अब
अर्जुनकी क्या स्थिति है; क्या दशा है; आदि सब कुछ जानते हुए भी भगवान्
भगवद्गीताश्रवणके माहात्म्यको सबके सामने प्रकट करनेके उद्देश्यसे आगेके
श्लोकमें अर्जुनसे प्रश्न करते हैं।
