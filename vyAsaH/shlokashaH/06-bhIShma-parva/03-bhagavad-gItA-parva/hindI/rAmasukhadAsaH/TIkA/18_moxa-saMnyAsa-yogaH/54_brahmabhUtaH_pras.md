+++
title = "54 ब्रह्मभूतः प्रसन्नात्मा"

+++
।।18.54।।***व्याख्या --***  **ब्रह्मभूतः --** जब अन्तःकरणमें विनाशशील
वस्तुओंका महत्त्व मिट जाता है; तब अन्तःकरणकी अहंकार; घमंड आदि वृत्तियाँ
शान्त हो जाती हैं अर्थात् उनका त्याग हो जाता है। फिर अपने पास जो वस्तुएँ
हैं; उनमें भी ममता नहीं रहती। ममता न रहनेसे सुख और भोगबुद्धिसे वस्तुओंका
संग्रह नहीं होता। जब सुख और भोगबुद्धि मिट जाती है; तब अन्तःकरणमें
स्वतःस्वाभाविक ही शान्ति आ जाती है।  
  
इस प्रकार साधक जब असत्से ऊपर उठ जाता है; तब वह ब्रह्मप्राप्तिका पात्र बन
जाता है। पात्र बननेपर उसकी ब्रह्मभूतअवस्था अपनेआप हो जाती है। इसके लिये
उसको कुछ करना नहीं पड़ता। इस अवस्थामें मैं ब्रह्मस्वरूप हूँ और ब्रह्म
मेरा स्वरूप है ऐसा उसको अपनी दृष्टिसे अनुभव हो जाता है। इसी अवस्थाको
यहाँ (और गीता 5। 24 में भी) **ब्रह्मभूतः** पदसे कहा गया
है।**प्रसन्नात्मा --** जब अन्तःकरणमें असत् वस्तुओंका महत्त्व हो जाता है;
तब उन वस्तुओंको प्राप्त करनेकी कामना पैदा हो जाती है और अशान्ति (हलचल)
पैदा हो जाती है। परन्तु जब असत् वस्तुओंका महत्त्व मिट जाता है; तब साधकके
चित्तमें स्वाभाविक ही प्रसन्नता रहती है। अप्रसन्नताका कारण मिट जानेसे
फिर कभी अप्रसन्नता होती ही नहीं। कारण कि साङ्ख्ययोगी साधकके अन्तःकरणमें
अपनेसहित संसारका अभाव और परमात्मतत्त्वका भाव अटल रहता है।**न शोचति न
काङ्क्षति --** उस प्रसन्नताकी पहचान यह है कि वह शोकचिन्ता नहीं करता।
सांसारिक कितनी ही बड़ी हानि हो जाय; तो भी वह शोक नहीं करता और अमुक
परिस्थिति प्राप्त हो जाय -- ऐसी इच्छा भी नहीं करता। तात्पर्य है कि
उत्पन्न और नष्ट होनेवाली तथा आनेजानेवाली परिवर्तनशील परिस्थिति; वस्तु;
व्यक्ति; पदार्थ आदिके बननेबिगड़नेसे उसपर कोई असर ही नहीं पड़ता। जो
परमात्मामें अटलरूपसे स्थित है; उसपर आनेजानेवाली परिस्थितियोंका असर हो ही
कैसे सकता है  
  
**समः सर्वेषु भूतेषु --** जबतक साधकमें किञ्चिन्मात्र भी हर्षशोक;
रागद्वेष आदि द्वन्द्व रहते हैं; तबतक वह सर्वत्र व्याप्त परमात्माके साथ
अभिन्नताका अनुभव नहीं कर सकता। अभिन्नताका अनुभव न होनेसे वह अपनेको
सम्पूर्ण भूतोंमें सम नहीं देख सकता। परन्तु जब साधक हर्षशोकादि
द्वन्द्वोंसे सर्वथा रहित हो जाता है; तब परमात्माके साथ स्वतःस्वाभाविक
अभिन्नता (जो कि सदासे ही थी) का अनुभव हो जाता है। परमात्माके साथ
अभिन्नता होनेसे; अपना कोई व्यक्तित्व **(टिप्पणी प₀ 948)** (व्यक्तित्व
उसे कहते हैं; जिसमें मनुष्य अपनी सत्ता अलग मानता है और जिससे बन्धन होता
है) न रहनेसे अर्थात् मैं हूँ इस रूपसे अपनी कोई अलग सत्ता न रहनेसे वह
सम्पूर्ण प्राणियोंमें सम है -- **समोऽहं सर्वभूतेषु** (गीता 9। 29); ऐसे
ही वह भी सम्पूर्ण प्राणियोंमें सम हो जाता है।  
  
वह सम्पूर्ण प्राणियोंमें सम किस प्रकार होता है जैसे -- मनोराज्य और
स्वप्नमें जो नाना सृष्टि होती है; उसमें मन ही अनेक रूप धारण करता है
अर्थात् वह सृष्टि मनोमयी होती है। मनोमयी होनेसे जैसे सब सृष्टिमें मन है
और मनमें सब सृष्टि है; ऐसे ही सब प्राणियोंमें (आत्मरूपसे) वह है और उसमें
सम्पूर्ण प्राणी हैं (गीता 6। 29)। इसीको यहाँ **समः सर्वेषु भूतेषु** कहा
है।**मद्भक्तिं लभते पराम् --** जब समरूप परमात्माके साथ अभिन्नताका अनुभव
होनेसे साधकका सर्वत्र समभाव हो जाता है; तब उसका परमात्मामें प्रतिक्षण
वर्धमान एक विलक्षण आकर्षण; खिंचाव; अनुराग हो जाता है। उसीको यहाँ
पराभक्ति कहा है। पाँचवें अध्यायके चौबीसवें श्लोकमें जैसे
ब्रह्मभूतअवस्थाके बाद ब्रह्मनिर्वाणकी प्राप्ति बतायी है -- **स योगी
ब्रह्मनिर्वाणं ब्रह्मभूतोऽधिगच्छति;** ऐसे ही यहाँ ब्रह्मभूतअवस्थाके बाद
पराभक्तिकी प्राप्ति बतायी है।  
  
***सम्बन्ध --***  अब आगेके श्लोकमें पराभक्तिका फल बताते हैं।
