+++
title = "78 यत्र योगेश्वरः"

+++
।।18.78।।***व्याख्या --***  **यत्र योगेश्वरः कृष्णो पार्थो धनुर्धरः
--** सञ्जय कहते हैं कि राजन जहाँ अर्जुनका संरक्षण करनेवाले; उनको सम्मति
देनेवाले; सम्पूर्ण योगोंके महान् ईश्वर; महान् बलशाली; महान् ऐश्वर्यवान्;
महान् विद्यावान्; महान् चतुर भगवान् श्रीकृष्ण हैं और जहाँ भगवान्की
आज्ञाका पालन करनेवाले; भगवान्के प्रिय सखा तथा भक्तगाण्डीवधनुर्धारी
अर्जुन हैं; उसी पक्षमें श्री; विजय; विभूति और अचल नीति -- ये सभी हैं और
मेरी सम्मति भी उधर ही है।  
  
भगवान्ने जब अर्जुनको दिव्य दृष्टि दी; उस समय सञ्जयने भगवान्को
**महायोगेश्वरः (टिप्पणी प₀ 1001)** कहा था; अब उसी महायोगेश्वरकी याद
दिलाते हुए यहाँ **योगेश्वरः** कहते हैं। वे सम्पूर्ण योगोंके ईश्वर
(मालिक) भगवान् कृष्ण तो प्रेरक हैं और उनकी आज्ञाका पालन करनेवाले
धनुर्धारी अर्जुन प्रेर्य हैं। गीतामें भगवान्के लियेमहायोगेश्वर;योगेश्वर
आदि शब्दोंका प्रयोग हुआ है। इनका तात्पर्य है कि भगवान् सब योगियोंको
सिखानेवाले हैं। भगवान्को खुद सीखना नहीं पड़ता क्योंकि उनका योग
स्वतःसिद्ध है। सर्वज्ञता; ऐश्वर्य; सौन्दर्य; माधुर्य आदि जितने भी
वैभवशाली गुण हैं; वे सबकेसब भगवान्में स्वतः रहते हैं; वे गुण भगवान्में
नित्य रहते हैं; असीम रहते हैं। ऐसे पिताका पिता; फिर पिताका पिता -- यह
परम्परा अन्तमें जाकर परमपिता परमात्मामें समाप्त होती है; ऐसे ही जितने भी
गुण हैं; उन सबकी समाप्ति परमात्मामें ही होती है। पहले अध्यायमें जब
युद्धकी घोषणाका प्रसङ्ग आया; तब कौरवपक्षमें सबसे पहले भीष्मजीने शङ्ख
बजाया। भीष्मजी कौरवसेनाके अधिपति थे; इसलिये उनका शङ्ख बजाना उचित ही था।
परन्तु भगवान् श्रीकृष्ण तो पाण्डवसेनामें सारथि बने हुए हैं और सबसे पहले
शङ्ख बजाकर युद्धकी घोषणा करते हैं लौकिक दृष्टिसे देखा जाय तो सबसे पहले
शङ्ख बजानेका भगवान्का कोई अधिकार नहीं दीखता। फिर भी वे शङ्ख बजाते हैं तो
इससे सिद्ध होता है कि पाण्डवसेनामें सबसे मुख्य भगवान् श्रीकृष्ण ही हैं
और दूसरे नम्बरमें अर्जुन हैं। इसलिये इन दोनोंने पाण्डवसेनामें सबसे पहले
शङ्ख बजाये। तात्पर्य यह हुआ कि सञ्जयने जैसे आरम्भमें (शङ्खवादनक्रियामें)
दोनोंकी मुख्यता प्रकट की; ऐसे ही यहाँ अन्तमें इन दोनोंका नाम लेकर
दोनोंकी मुख्यता प्रकट करते हैं। गीताभरमें **पार्थ** सम्बोधनकी अड़तीस बार
आवृत्ति हुई है। अर्जुनके लिये इतनी संख्यामें और कोई सम्बोधन नहीं आया है।
इससे मालूम होता है कि भगवान्को **पार्थ** सम्बोधन ज्यादा प्रिय लगता है।
इसी रीतिसे अर्जुनको भी **कृष्ण** सम्बोधन ज्यादा प्रिय लगता है। इसलिये
गीतामें **कृष्ण** सम्बोधनकी आवृत्ति नौ बार हुई है। भगवान्के सम्बोधनोंमें
इतनी संख्यामें दूसरे किसी भी सम्बोधनकी आवृत्ति नहीं हुई। अन्तमें गीताका
उपसंहार करते हुए सञ्जयने भी **कृष्ण** और **पार्थ** ये दोनों नाम लिये
हैं।**तत्र श्रीर्विजयो भूतिर्ध्रुवा नीतिर्मतिर्मम --** लक्ष्मी; शोभा;
सम्पत्ति -- ये सब **श्री** शब्दके अन्तर्गत हैं। जहाँ श्रीपति भगवान्
कृष्ण हैं; वहाँ श्री रहेगी ही।**विजय** नाम अर्जुनका भी है और शूरवीरता
आदिका भी। जहाँ विजयरूप अर्जुन होंगे; वहाँ शूरवीरता; उत्साह आदि
क्षात्रऐश्वर्य रहेंगे ही। ऐसे ही जहाँ योगेश्वर भगवान् श्रीकृष्ण होंगे;
वहाँ **विभूति --** ऐश्वर्य; महत्ता; प्रभाव; सामर्थ्य आदि सबकेसब भगवद्गुण
रहेंगे ही और जहाँ धर्मात्मा अर्जुन होंगे; वहाँ **ध्रुवा नीति --** अटल
नीति; न्याय; धर्म आदि रहेंगे ही। वास्तवमें श्री; विजय; विभूति और ध्रुवा
नीति -- ये सब गुण भगवान्में और अर्जुनमें हरदम विद्यमान रहते हैं।
उपर्युक्त दो विभाग तो मुख्यताको लेकर किये गये हैं। योगेश्वर श्रीकृष्ण और
धनुर्धारी अर्जुन -- ये दोनों जहाँ रहेंगे; वहाँ अनन्त ऐश्वर्य; अनन्त
माधुर्य; अनन्त सौशील्य; अनन्त सौजन्य; अनन्त सौन्दर्य आदि दिव्य गुण
रहेंगे ही। धृतराष्ट्रका विजयकी गूढ़ाभिसन्धिरूप जो प्रश्न है; उसका उत्तर
सञ्जय यहाँ सम्यक् रीतिसे दे रहे हैं। तात्पर्य है कि पाण्डुपुत्रोंकी विजय
निश्चित है; इसमें कोई सन्देह नहीं है। **ज्ञानयज्ञः सुसम्पन्नः प्रीतये
पार्थसारथेः।**  
  
अङ्गीकरोतु तत्सर्वं मुकुन्दो भक्तवत्सलः।। **नेत्रवेदखयुग्मे हि बहुधान्ये
च वत्सरे (टिप्पणी प₀ 1002)**  
  
संजीवनी मुमुक्षूणां माधवे पूर्णतामियात्।।  
  
**इस प्रकार ; तत्; सत् -- इन भगवन्नामोंके उच्चारणपूर्वक ब्रह्मविद्या और
योगशास्त्रमय श्रीमद्भगवद्गीतोपनिषद्रूप श्रीकृष्णार्जुनसंवादमें
मोक्षसंन्यासयोग नामक अठारहवाँ अध्याय पूर्ण हुआ।।18।।**
