+++
title = "15 शरीरवाङ्मनोभिर्यत्कर्म"

+++
।।18.15।।***व्याख्या --***  **शरीरवाङ्मनोभिर्यत्कर्म ৷৷. पञ्चैते तस्य
हेतवः --** पीछेके (चौदहवें) श्लोकमें कर्मोंके होनेमें जो अधिष्ठान आदि
पाँच हेतु बताये गये हैं; वे पाँचों हेतु इन पदोंमें आ जाते हैं जैसे --
**शरीर** पदमें अधिष्ठान आ गया; **वाक्** पदमें बहिःकरण और **मन** पदमें
अन्तःकरण आ गया; **नरः** पदमें कर्ता आ गया; और **प्रारभते** पदमें
सम्पूर्ण इन्द्रियोंकी चेष्टा आ गयी। अब रही **दैव** की बात। यह दैव
अर्थात् संस्कार अन्तःकरणमें ही रहता है परन्तु उसका स्पष्ट रीतिसे पता
नहीं लगता। उसका पता तो उससे उत्पन्न हुई वृत्तियोंसे और उसके अनुसार किये
हुए कर्मोंसे ही लगता है। मनुष्य शरीर; वाणी और मनसे जो कर्म आरम्भ करता है
अर्थात् कहीं शरीरकी प्रधानतासे; कहीं वाणीकी प्रधानतासे और कहीं मनकी
प्रधानतासे जो कर्म करता है; वह चाहे न्याय्य -- शास्त्रविहित हो; चाहे
विपरीत, -- शास्त्रविरुद्ध हो; उसमें ये (पूर्वश्लोकमें आये) पाँच हेतु
होते हैं। शरीर; वाणी और मन -- इन तीनोंके द्वारा ही सम्पूर्ण कर्म होते
हैं। इनके द्वारा किये गये कर्मोंको ही कायिक; वाचिक और मानसिक कर्मकी
संज्ञा दी जाती है। इन तीनोंमें अशुद्धि आनेसे ही बन्धन होता है। इसीलिये
इन तीनों(शरीर; वाणी और मन) की शुद्धिके लिये सत्रहवें अध्यायके चौदहवें;
पन्द्रहवें और सोलहवें श्लोकमें क्रमशः कायिक; वाचिक और मानसिक तपका वर्णन
किया गया है। तात्पर्य यह है कि शरीर; वाणी और मनसे कोई भी शास्त्रनिषिद्ध
कर्म न किया जाय; केवल शास्त्रविहित कर्म ही किये जायँ; तो वह तप हो जाता
है। सत्रहवें अध्यायके ही सत्रहवें श्लोकमें **अफलाकाङ्क्षिभिः** पद देकर
यह बताया है कि निष्कामभावसे किया हुआ तप सात्त्विक होता है। सात्त्विक तप
बाँधनेवाला नहीं होता; प्रत्युत मुक्ति देनेवाला होता है। परन्तु राजसतामस
तप बाँधनेवाले होते हैं। इन शरीर; वाणी आदिको अपना समझकर अपने लिये कर्म
करनेसे ही इनमें अशुद्धि आती है; इसलिये इनको शुद्ध किये बिना केवल विचारसे
बुद्धिके द्वारा साङ्ख्यसिद्धान्तकी बातें तो समझमें आ सकती हैं परन्तु
कर्मोंके साथ मेरा किञ्चिन्मात्र भी सम्बन्ध नहीं है -- ऐसा स्पष्ट बोध
नहीं हो सकता। ऐसी हालतमें साधक शरीर आदिको अपना न समझे और अपने लिये कोई
कर्म न करे तो वे शरीरादि बहुत जल्दी शुद्ध हो जायँगे अतः चाहे कर्मयोगकी
दृष्टिसे इनको शुद्ध करके इनसे सम्बन्ध तोड़ ले; चाहे साङ्ख्ययोगकी दृष्टिसे
प्रबल विवेकके द्वारा इनसे सम्बन्ध तोड़ ले। दोनों ही साधनोंसे प्रकृति और
प्रकृतिके कार्यके साथ अपने माने हुए सम्बन्धका विच्छेद हो जाता है और
वास्तविक तत्त्वका अनुभव हो जाता है। जिस समष्टिशक्तिसे संसारमात्रकी
क्रियाएँ होती हैं; उसी समष्टिशक्तिसे व्यष्टि शरीरकी क्रियाएँ भी
स्वाभाविक होती हैं। विवेकको महत्त्व न देनेके कारण स्वयं उन क्रियाओंमेंसे
खानापीना; उठनाबैठना; सोनाजगना आदि जिन क्रियाओंका कर्ता अपनेको मान लेता
है; वहाँ कर्मसंग्रह होता है अर्थात् वे क्रियाएँ बाँधनेवाली हो जाती हैं।
परन्तु जहाँ स्वयं अपनेको कर्ता नहीं मानता; वहाँ कर्मसंग्रह नहीं होता।
वहाँ तो केवल क्रियामात्र होती है। इसलिये वे क्रियाएँ फलोत्पादक अर्थात्
बाँधनेवाली नहीं होतीं। जैसे; बचपनसे जवान होना; श्वासका आनाजाना; भोजनका
पाचन होना तथा रस आदि बन जाना आदि क्रियाएँ बिना कर्तृत्वाभिमानके
प्रकृतिके द्वारा स्वतःस्वाभाविक होती हैं और उनका कोई कर्मसंग्रह अर्थात्
पापपुण्य नहीं होता। ऐसे ही कर्तृत्वाभिमान न रहनेपर सभी क्रियाएँ
प्रकृतिके द्वारा ही होती हैं -- ऐसा स्पष्ट अनुभव हो जाता है।  
  
***सम्बन्ध --***  भगवान्ने साङ्ख्यसिद्धान्त बतानेके लिये जो उपक्रम किया
है; उनमें कर्मोंके होनेमें पाँच हेतु बतानेका क्या आशय है -- इसका वर्णन
आगेके श्लोकमें करते हैं।
