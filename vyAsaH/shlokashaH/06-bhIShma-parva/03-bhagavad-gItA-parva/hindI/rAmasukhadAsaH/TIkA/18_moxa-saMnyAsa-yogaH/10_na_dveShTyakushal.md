+++
title = "10 न द्वेष्ट्यकुशलम्"

+++
।।18.10।।***व्याख्या --***  **न द्वेष्ट्यकुशलं कर्म --** जो
शास्त्रविहित शुभकर्म फलकी कामनासे किये जाते हैं और परिणाममें जिनसे
पुनर्जन्म होता है (गीता 2। 42 -- 44 9। 20 -- 21) तथा जो शास्त्रनिषिद्ध
पापकर्म हैं और परिणाममें जिनसे नीच योनियों तथा नरकोंमें जाना पड़ता है
(गीता 16। 7 -- 20); वे सबकेसब कर्म अकुशल कहलाते हैं। साधक ऐसे अकुशल
कर्मोंका त्याग तो करता है; पर द्वेषपूर्वक नहीं। कारण कि द्वेषपूर्वक
त्याग करनेसे कर्मोंसे तो सम्बन्ध छूट जाता है; पर द्वेषके साथ सम्बन्ध
जुड़ जाता है; जो शास्त्रविहित काम्यकर्मोंसे तथा शास्त्रनिषिद्ध
पापकर्मोंसे भी भयंकर है।**कुशले नानुषज्जते --** शास्त्रविहित कर्मोंमें
भी जो वर्ण; आश्रम; परिस्थिति आदिके अनुसार नियत हैं और जो आसक्ति तथा
फलेच्छाका त्याग करके किये जाते हैं तथा परिणाममें जिनसे मुक्ति होती है;
ऐसे सभी कर्म कुशल कहलाते हैं। साधक ऐसे कुशल कर्मोंको करते हुए भी उनमें
आसक्त नहीं होता।  
  
**त्यागी --** कुशल कर्मोंके करनेमें जिसका राग नहीं होता और अकुशल
कर्मोंके त्यागमें जिसका द्वेष नहीं होता; वही असली त्यागी है **(टिप्पणी
प₀ 878)**। परन्तु वह त्याग पूर्णतया तब सिद्ध होता है; जब कर्मोंको करने
अथवा न करनेसे अपनेमें कोई फरक न पड़े अर्थात् निरन्तर निर्लिप्तता बनी रहे
(गीता 3। 18 4। 18)। ऐसा होनेपर साधक योगारूढ़ हो जाता है (गीता 6। 4)।  
  
**मेधावी --** जिसके सम्पूर्ण कार्य साङ्गोपाङ्ग होते हैं और संकल्प तथा
कामनासे रहित होते हैं तथा ज्ञानरूप अग्निसे जिसने सम्पूर्ण कर्मोंको भस्म
कर दिया है; उसे पण्डित भी पण्डित (मेधावी अथवा बुद्धिमान्) कहते हैं (गीता
4। 19)। कारण कि कर्मोंको करते हुए भी कर्मोंसे लिपायमान न होना बड़ी
बुद्धिमत्ता है। इसी मेधावीको चौथे अध्यायके अठारहवें श्लोकमें **स
बुद्धिमान्मनुष्येषु** पदोंसे सम्पूर्ण मनुष्योंमें बुद्धिमान् बताया गया
है।**छिन्नसंशयः --** उस त्यागी पुरुषमें कोई सन्देह नहीं रहता। तत्त्वमें
अभिन्नभावसे स्थित रहनेके कारण उसमें किसी तरहका संदेह रहनेकी सम्भावना ही
नहीं रहती। सन्देह तो वहीं रहता है; जहाँ अधूरा ज्ञान होता है अर्थात् कुछ
जानते हैं और कुछ नहीं जानते।**सत्त्वसमाविष्टः --** आसक्ति आदिका त्याग
होनेसे उसकी अपने स्वरूपमें; चिन्मयतामें स्वतः स्थिति हो जाती है। इसलिये
उसे **सत्त्वसमाविष्टः** कहा गया है। इसीको पाँचवें अध्यायके उन्नीसवें
श्लोकमें **तस्माद्ब्रह्मणि ते,**स्थिताः **पदोंसे परमात्मामें स्थित बताया
गया है।  
  
***सम्बन्ध --***  कर्मोंको करनेमें राग न हो और छोड़नेमें द्वेष न हो --
इतनी झंझट क्यों की जाय कर्मोंका सर्वथा ही त्याग क्यों न कर दिया जाय --
इस शङ्काको दूर करनेके लिये आगेका श्लोक कहते हैं।**
