+++
title = "30 प्रवृत्तिञ् च"

+++
।।18.30।।***व्याख्या --***  **प्रवृत्तिं च निवृत्तिं च --**
साधकमात्रकी प्रवृत्ति और निवृत्ति -- ये दो अवस्थाएँ होती हैं। कभी वह
संसारका कामधंधा करता है; तो यह प्रवृत्तिअवस्था है और कभी संसारका कामधंधा
छोड़कर एकान्तमें भजनध्यान करता है; तो यह निवृत्तिअवस्था है। परन्तु इन
दोनोंमें सांसारिक कामनासहित प्रवृत्ति और वासनासहित निवृत्ति **(टिप्पणी
प₀ 912)** -- ये दोनों ही अवस्थाएँ प्रवृत्ति हैं अर्थात् संसारमें
लगानेवाली हैं; तथा सांसारिक कामनारहित प्रवृत्ति और वासनारहित निवृत्ति --
ये दोनों ही अवस्थाएँ निवृत्ति हैं अर्थात् परमात्माकी तरफ ले जानेवाली
हैं। इसलिये साधक इनको ठीकठीक जानकर,कामनावासनारहित प्रवृत्ति और
निवृत्तिको ही ग्रहण करें। वास्तवमें गहरी दृष्टिसे देखा जाय तो
कामनावासनारहित प्रवृत्ति और निवृत्ति भी यदि अपने सुख; आराम आदिके लिये की
जायँ तो वे दोनों ही प्रवृत्ति हैं क्योंकि वे दोनों ही बाँधनेवाली हैं
अर्थात् उनसे अपना व्यक्तित्व नहीं मिटता। परन्तु यदि कामनावासनारहित
प्रवृत्ति और निवृत्ति -- दोनों केवल दूसरोंके सुख; आराम और हितके लिये ही
की जायँ; तो वे दोनों ही निवृत्ति हैं क्योंकि उन दोनोंसे ही अपना
व्यक्तित्व नहीं रहता। वह अव्यक्तित्व कब नहीं रहता जब प्रवृत्ति और
निवृत्ति जिसके प्रकाशसे प्रकाशित होती हैं तथा जो प्रवृत्ति और निवृत्तिसे
रहित है; उस प्रकाशक अर्थात् तत्त्वकी प्राप्तिके उद्देश्यसे ही प्रवृत्ति
और निवृत्ति की जाय। प्रवृत्ति तो की जाय प्राणिमात्रकी सेवाके लिये और
निवृत्ति की जाय परम विश्राम अर्थात् स्वरूपस्थितिके लिये।**कार्याकार्ये
--** शास्त्र; वर्ण; आश्रमकी मर्यादाके अनुसार जो काम किया जाता है; वह
**कार्य** है और शास्त्र आदिकी मर्यादासे विरुद्ध जो काम किया जाता है वह
**अकार्य** है। जिसको हम कर सकते हैं; जिसको जरूर करना चाहिये और जिसको
करनेसे जीवका जरूर कल्याण होता है; वह **कार्य** अर्थात् कर्तव्य कहलाता है
और जिसको हमें नहीं करना चाहिये तथा जिससे जीवका बन्धन होता है; वह
**अकार्य** अर्थात् अकर्तव्य कहलाता है। जिसको हम नहीं कर सकते; वह
अकर्तव्य नहीं कहलाता; वह तो अपनी असामर्थ्य है।**भयाभये --** भय और अभयके
कारणको देखना चाहिये। जिस कर्मसे अभी और परिणाममें अपना और दुनियाका अनिष्ट
होनेकी सम्भावना है; वह कर्म **भय** अर्थात् भयदायक है और जिस कर्मसे अभी
और परिणाममें अपना और दुनियाका हित होनेकी सम्भावनना है; वह कर्म **अभय**
अर्थात् सबको अभय करनेवाला है। मनुष्य जब करनेलायक कार्यसे च्युत होकर
अकार्यमें प्रवृत्त होता है; तब उसके मनमें अपनी मनबड़ाईकी हानि और
निन्दाअपमान होनेकी आशङ्कासे भय पैदा होता है। परन्तु जो अपनी मर्यादासे
कभी विचलित नहीं होता; अपने मनसे किसीका भी अनिष्ट नहीं चाहता और केवल
परमात्मामें ही लगा रहता है; उसके मनमें सदा अभय बना रहता है। यह अभय ही
मनुष्यको सर्वथा अभयपद -- परमात्माको प्राप्त करा देता है।**बन्धं मोक्षं च
या वेत्ति --** जो बाहरसे तो यज्ञ; दान; तीर्थ; व्रत आदि उत्तमसेउत्तम
कार्य करता है परन्तु भीतरसे असत् जड; नाशवान् पदार्थोंको और स्वर्ग आदि
लोकोंको चाहता है; उसके लिये वे सभी कर्म **बन्ध** अर्थात् बन्धनकारक ही
हैं। केवल परमात्मासे ही सम्बन्ध रखना; परमात्माके सिवाय कभी किसी
अवस्थामें असत् संसारके साथ लेशमात्र भी सम्बन्ध न रखना **मोक्ष** अर्थात्
मोक्षदायक है। अपनेको जो वस्तुएँ नहीं मिली हैं; उनकी कामना होनेसे मनुष्य
उनके अभावका अनुभव करता है। वह अपनेको उन वस्तुओंके परतन्त्र मानता है और
वस्तुओंके मिलनेपर अपनेको स्वतन्त्र मानता है। वह समझता तो यह है कि मेरे
पास वस्तुएँ होनेसे मैं स्वतन्त्र हो गया हूँ; पर हो जाता है उन वस्तुओंके
परतन्त्र वस्तुओंके अभाव और वस्तुओंके भाव -- इन दोनोंकी परतन्त्रतामें
इतना ही फरक पड़ता है कि वस्तुओंके अभावमें परतन्त्रता दीखती है; खटकती है
और वस्तुओंके होनेपर वस्तुओंकी परतन्त्रता परतन्त्रताके रूपमें दीखती ही
नहीं क्योंकि उस समय मनुष्य अन्धा हो जाता है। परन्तु हैं ये दोनों ही
परतन्त्रता; और परतन्त्रता ही बन्धन है। अभावकी परतन्त्रता प्रकट विष है और
भावकी परतन्त्रता छिपा हुआ मीठा विष है; पर हैं दोनों ही विष। विष तो
मारनेवाला ही होता है।  
  
निष्कर्ष यह निकला कि सांसारिक वस्तुओंकी कामनासे ही बन्धन होता है और
परमात्माके सिवाय किसी वस्तु; व्यक्ति; घटना; परिस्थिति; देश; काल आदिकी
कामना न होनेसे मुक्ति होती है **(टिप्पणी प₀ 913)**। यदि मनमें कामना है
तो वस्तु पासमें हो तो बन्धन और पासमें न हो तो बन्धन यदि मनमें कामना नहीं
है तो वस्तु पासमें हो तो मुक्त और पासमें न हो तो मुक्ति**बुद्धिः सा
पार्थ सात्त्विकी --** इस प्रकार जो प्रवृत्तिनिवृत्ति; कार्यअकार्य; भयअभय
और बन्धमोक्षके वास्तविक तत्त्वको जानती है; वह बुद्धि सात्त्विकी है। इनके
वास्तविक तत्त्वको जानना क्या है प्रवृत्तिनिवृत्ति; कार्यअकार्य; भयअभय और
बन्धमोक्ष -- इनको गहरी रीतिसे समझकर; जिसके साथ वास्तवमें हमारा सम्बन्ध
नहीं है; उस संसारके साथ सम्बन्ध न मानना और जिसके साथ हमारा स्वतःसिद्ध
सम्बन्ध है; ऐसे (प्रवृत्तिनिवृत्ति आदिके आश्रय तथा प्रकाशक) परमात्माको
तत्त्वसे ठीकठीक जानना -- यही सात्त्विकी बुद्धिके द्वारा वास्तविक
तत्त्वको ठीकठीक जानना है।  
  
***सम्बन्ध --***  अब राजसी बुद्धिके लक्षण बताते हैं।
