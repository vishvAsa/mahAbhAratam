+++
title = "26 मुक्तसङ्गोऽनहंवादी"

+++
।।18.26।।***व्याख्या --***  **मुक्तसङ्गः --** जैसे साङ्ख्ययोगीका
कर्मोंके साथ राग नहीं होता; ऐसे सात्त्विक कर्ता भी रागरहित होता
है। कामना; वासना; आसक्ति; स्पृहा; ममता आदिसे अपना सम्बन्ध जोड़नेके कारण
ही वस्तु; व्यक्ति; पदार्थ; परिस्थिति; घटना आदिमें आसक्ति लिप्तता होती
है। सात्त्विक कर्ता इस लिप्ततासे सर्वथा रहित होता है।**अनहंवादी --**
पदार्थ; वस्तु; परिस्थिति आदिको लेकर अपनेमें जो एक विशेषताका अनुभव करना
है -- यह अहंवदनशीलता है। यह अहंवदनशीलता आसुरीसम्पत्ति होनेसे अत्यन्त
निकृष्ट है। सात्त्विक कर्तामें यह अहंवदनशीलता; अभिमान तो रहता ही नहीं;
प्रत्युत मैं इन चीजोंका त्यागी हूँ; मेरेमें यह अभिमान नहीं है; मैं
निर्विकार हूँ; मैं सम हूँ; मैं सर्वथा निष्काम हूँ; मैं संसारके सम्बन्धसे
रहित हूँ -- इस तरहके अहंभावका भी उसमें अभाव रहता
है।**धृत्युत्साहसमन्वितः --** कर्तव्यकर्म करते हुए विघ्नबाधाएँ आ जायँ;
उस कर्मका परिणाम ठीक न निकले; लोगोंमें निन्दा हो जाय; तो भी विघ्नबाधा
आदि न आनेपर जैसा धैर्य रहता है; वैसा ही धैर्य विघ्नबाधा आनेपर भी
नित्यनिरन्तर बना रहे -- इसका नाम धृति है और सफलताहीसफलता मिलती चली जाय;
उन्नति होती चली जाय; लोगोंमें मान; आदर; महिमा आदि बढ़ते चले जायँ -- ऐसी
स्थितिमें मनुष्यके मनमें जैसी उम्मेदवारी; सफलताके प्रति उत्साह रहता है;
वैसी ही उम्मेदवारी इससे विपरीत अर्थात् असफलता; अवनति; निन्दा आदि हो
जानेपर भी बनी रहे -- इसका नाम उत्साह है। सात्त्विक कर्ता इस प्रकारकी
धृति और उत्साहसे युक्त रहता है।**सिद्ध्यसिद्ध्योर्निर्विकारः --** सिद्धि
और असिद्धिमें अपनेमें कुछ भी विकार न आये; अपनेपर कुछ भी असर न पड़े
अर्थात् कार्य ठीक तरहसे साङ्गोपाङ्ग पूर्ण हो जाय अथवा पूरा उद्योग करते
हुए अपनी शक्ति; समझ; समय; सामर्थ्य आदिको पूरा लगाते हुए भी कार्य पूरा न
हो फल प्राप्त हो अथवा न हो; तो भी अपने अन्तःकरणमें प्रसन्नता और खिन्नता;
हर्ष और शोकका न होना ही सिद्धिअसिद्धिमें निर्विकार रहना है।**कर्ता
सात्त्विक उच्यते --** ऐसा आसक्ति तथा अहंकारसे रहित; धैर्य तथा उत्साहसे
युक्त और सिद्धिअसिद्धिमें निर्विकार कर्ता सात्त्विक कहा जाता है। इस
श्लोकमें छः बातें बतायी गयी हैं -- सङ्ग; अहंवदनशीलता; धृति; उत्साह;
सिद्धि और असिद्धि। इनमेंसे पहली दो बातोंसे रहित; बीचकी दो बातोंसे युक्त
और अन्तकी दो बातोंमें निर्विकार रहनेके लिये कहा गया है।  
  
***सम्बन्ध --***  अब राजस कर्ताके लक्षण बताते हैं।
