+++
title = "65 मन्मना भव"

+++
।।18.65।।***व्याख्या --***  **मद्भक्तः --** साधकको सबसे पहले मैं
भगवान्का हूँ इस प्रकार अपनी अहंता(मैंपन) को बदल देना चाहिये। कारण कि
बिना अहंताके बदले साधन सुगमतासे नहीं होता। ,अहंताके बदलनेपर साधन
सुगमतासे; स्वाभाविक ही होने लगता है। अतः साधकको सबसे पहले **मद्भक्तः**
होना चाहिये। किसीका शिष्य बननेपर व्यक्ति अपनी अहंताको बदल देता है कि मैं
तो गुरु महाराजका ही हूँ। विवाह हो जानेपर कन्या अपनी अहंताको बदल देती है
कि मैं तो ससुरालकी ही हूँ ; और पिताके कुलका सम्बन्ध बिलकुल छूट जाता है।
ऐसे ही साधकको अपनी अहंता बदल देनी चाहिये कि मैं तो भगवान्का ही हूँ और
भगवान् ही मेरे हैं मैं संसारका नहीं हूँ और संसार मेरा नहीं है। \[अहंताके
बदलनेपर ममता भी अपनेआप बदल जाती है। \]**मन्मना भव --** उपर्युक्त प्रकारसे
अपनेको भगवान्का मान लेनेपर भगवान्में स्वाभाविक ही मन लगने लगता है। कारण
कि जो अपना होता है; वह स्वाभाविक ही प्रिय लगता है और जहाँ प्रियता होती
है; वहाँ स्वाभाविक ही मन लगता है। अतः भगवान्को अपना माननेसे भगवान्
स्वाभाविक ही प्रिय लगते हैं। फिर मनसे स्वाभाविक ही भगवान्के नाम; गुण;
प्रभाव; लीला आदिका चिन्तन होता है। भगवान्के नामका जप और स्वरूपका ध्यान
बड़ी तत्परतासे और लगनपूर्वक होता है।**मद्याजी --** अहंता बदल जानेपर
अर्थात् अपनेआपको भगवान्का मान लेनेपर संसारका सब काम भगवान्की सेवाके
रूपमें बदल जाता है अर्थात् साधक पहले जो संसारका काम करता था; वही काम अब
भगवान्का,काम हो जाता है। भगवान्का सम्बन्ध ज्योंज्यों दृढ़ होता जाता है;
त्योंहीत्यों उसका सेवाभाव पूजाभावमें परिणत होता जाता है। फिर वह चाहे
संसारका काम करे; चाहे घरका काम करे; चाहे शरीरका काम करे; चाहे ऊँचानीचा
कोई भी काम करे; उसमें भगवान्की पूजाका ही भाव बना रहता है। उसकी यह दृढ़
धारणा हो जाती है कि भगवान्की पूजाके सिवाय मेरा कुछ भी काम नहीं है।**मां
नमस्कुरु --** भगवान्के चरणोंमें साष्टाङ्ग प्रणाम करके सर्वथा भगवान्के
समर्पित हो जाय। मैं प्रभुके चरणोंमें ही पड़ा हुआ हूँ -- ऐसा मनमें भाव
रखते हुए जो कुछ अनुकूल या प्रतिकूल परिस्थिति सामने आ जाय; उसमें भगवान्का
मङ्गलमय विधान मानकर परम प्रसन्न रहे। भगवान्के द्वारा मेरे लिये जो कुछ भी
विधान होगा; वह मङ्गलमय ही होगा। पूरी परिस्थिति मेरी समझमें आये या न आये
-- यह बात दूसरी है; पर भगवान्का विधान तो मेरे लिये कल्याणकारी ही है;
इसमें कोई सन्देह नहीं। अतः जो कुछ होता है; वह मेरे कर्मोंका फल नहीं है;
प्रत्युत भगवान्के द्वारा कृपा करके केवल मेरे हितके लिये भेजा हुआ विधान
है। कारण कि भगवान् प्राणिमात्रके परम सुहृद होनेसे जो कुछ विधान करते हैं;
वह जीवोंके कल्याणके लिये ही करते हैं। इसलिये भगवान् अनुकूल या प्रतिकूल
परिस्थिति भेजकर प्राणियोंके पुण्यपापोंका नाश करके; उन्हें परम शुद्ध
बनाकर अपने चरणोंमें खींच रहे हैं -- इस प्रकार दृढ़तासे भाव होना ही
भगवान्के चरणोंमें नमस्कार करना है।  
  
**मामेवैष्यसि सत्यं ते प्रतिजाने प्रियोऽसि मे --** भगवान् कहते हैं कि इस
प्रकार मेरा भक्त होनेसे; मेरेमें मनवाला होनेसे; मेरा पूजन करनेवाला
होनेसे और मुझे नमस्कार करनेसे तू मेरेको ही प्राप्त होगा अर्थात् मेरेमें
ही निवास करेगा **(टिप्पणी प₀ 969)** -- ऐसी मैं सत्य प्रतिज्ञा करता हूँ
क्योंकि तू मेरा प्यारा है।**प्रियोऽसि मे** कहनेका तात्पर्य है कि
भगवान्का जीवमात्रपर अत्यधिक स्नेह है। अपना ही अंश होनेसे कोई भी जीव
भगवान्को अप्रिय नहीं है। भगवान् जीवोंको चाहे चौरासी लाख योनियोंमें
भेंजें; चाहे नरकोंमें भेजें; उनका उद्देश्य जीवोंको पवित्र करनेका ही होता
है। जीवोंके प्रति भगवान्का जो यह कृपापूर्ण विधान है; यह भगवान्के प्यारका
ही द्योतक है। इसी बातको प्रकट करनेके लिये भगवान् अर्जुनको जीवमात्रका
प्रतिनिधि बनाकर **प्रियोऽसि मे** वचन कहते हैं। जीवमात्र भगवान्को अत्यन्त
प्रिय है। केवल जीव ही भगवान्से विमुख होकर प्रतिक्षण वियुक्त होनेवाले
संसार(धनसम्पत्ति; कुटुम्बी; शरीर; इन्द्रियाँ; मन; बुद्धि; प्राण आदि) को
अपना मानने लगता है; जबकि संसारने कभी जीवको अपना नहीं माना है। जीव ही
अपनी तरफसे संसारसे सम्बन्ध जोड़ता है। संसार प्रतिक्षण परिवर्तनशील है और
जीव नित्य अपरिवर्तनशील है। जीवसे यही गलती होती है कि वह प्रतिक्षण
बदलनेवाले संसारके सम्बन्धको नित्य मान लेता है। यही कारण है कि सम्बन्धीके
न रहनेपर भी उससे माना हुआ सम्बन्ध रहता है। यह मान हुआ सम्बन्ध ही अनर्थका
हेतु है। इस सम्बन्धको मानने अथवा न माननेमें सभी स्वतन्त्र हैं। अतः इस
माने हुए सम्बन्धका त्याग करके; जिनसे हमारा वास्तविक और नित्यसम्बन्ध है;
उन भगवान्की शरणमें चले जाना चाहिये।  
  
***सम्बन्ध --***  पीछेके दो श्लोकोंमें अर्जुनको आश्वासन देकर अब भगवान्
आगेके श्लोकमें अपने उपदेशकी अत्यन्त गोपनीय सार बात बताते हैं।
