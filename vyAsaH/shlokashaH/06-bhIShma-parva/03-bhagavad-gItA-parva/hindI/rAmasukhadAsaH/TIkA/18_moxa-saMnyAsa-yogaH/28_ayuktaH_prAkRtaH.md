+++
title = "28 अयुक्तः प्राकृतः"

+++
।।18.28।।***व्याख्या --***  **अयुक्तः --** तमोगुण मनुष्यको मूढ़ बना
देता है (गीता 14। 8)। इस कारण किस समयमें कौनसा काम करना चाहिये किस तरह
करनेसे हमें लाभ है और किस तरह करनेसे हमें हानि है -- इस विषयमें तामस
मनुष्य सावधान नहीं रहता अर्थात् वह कर्तव्य और अकर्तव्यके विषयमें सोचता
ही,नहीं। इसलिये वह अयुक्त अर्थात् असावधान कहलाता है।**प्राकृतः --**
जिसने शास्त्र; सत्सङ्ग; अच्छी शिक्षा; उपदेश आदिसे न तो अपने जीवनको ठीक
बनाया है और न अपने जीवनपर कुछ विचार ही किया है; माँबापसे जैसा पैदा हुआ
है; वैसाकावैसा ही कोरा अर्थात् कर्तव्यअकर्तव्यकी शिक्षासे रहित रहा है;
ऐसा मनुष्य प्राकृत अर्थात् अशिक्षित कहलाता है।**स्तब्धः --** तमोगुणकी
प्रधानताके कारण उसके मन; वाणी और शरीरमें अकड़ रहती है। इसलिये वह अपने
वर्णआश्रममें बड़ेबूढ़े माता; पिता; गुरु; आचार्य आदिके सामने कभी झुकता
नहीं। वह मन; वाणी और शरीरसे कभी सरलता और नम्रताका व्यवहार नहीं करता;
प्रत्युत कठोर व्यवहार करता है। ऐसा मनुष्य स्तब्ध अर्थात् ऐंठअकड़वाला
कहलाता है।  
  
**शठः --** तामस मनुष्य अपनी एक जिद होनेके कारण दूसरोंकी दी हुई अच्छी
शिक्षाको; अच्छे विचारोंको नहीं मानता। उसको तो मूढ़ताके कारण अपने ही
विचार अच्छे लगते हैं। इसलिये वह शठ अर्थात् जिद्दी कहलाता है **(टिप्पणी
प₀ 909)**।**अनैष्कृतिकः --** जिनसे कुछ उपकार पाया है; उनका प्रत्युपकार
करनेका जिसका स्वभाव होता है; वह नैष्कृतिक कहलाता है। परन्तु तामस मनुष्य
दूसरोंसे उपकार पा करके भी उनका उपकार नहीं करता; प्रत्युत उनका अपकार करता
है; इसलिये वह अनैष्कृतिक कहलाता है।**अलसः --** अपने वर्णआश्रमके अनुसार
आवश्यक कर्तव्यकर्म प्राप्त हो जानेपर भी तामस मनुष्यको मूढ़ताके कारण वह
कर्म करना अच्छा नहीं लगता; प्रत्युत सांसारिक निरर्थक बातोंको पड़ेपड़े
सोचते रहना अथवा नींदमें पड़े रहना अच्छा लगता है। इसलिये उसे आलसी कहा गया
है।**विषादी --** यद्यपि तामस मनुष्यमें यह विचार होता ही नहीं कि क्या
कर्तव्य होता है और क्या अकर्तव्य होता है तथा निद्रा; आलस्य; प्रमाद
आदिमें मेरी शक्तिका; मेरे जीवनके अमूल्य समयका कितना दुरुपयोग हो रहा है;
तथापि अच्छे मार्गसे और कर्तव्यसे च्युत होनेसे उसके भीतर स्वाभाविक ही एक
विषाद (दुःख; अशान्ति) होता रहता है। इसलिये उसे विषादी कहा गया
है।**दीर्घसूत्री --** अमुक काम किस तरीकेसे बढ़िया और जल्दी हो सकता है --
इस बातको वह सोचता ही नहीं। इसलिये वह किसी काममें अविवेकपूर्वक लग भी जाता
है तो थोड़े समयमें होनेवाले काममें भी बहुत ज्यादा समय लगा देता है और
उससे काम भी सुचारुरूपसे नहीं होता। ऐसा मनुष्य दीर्घसूत्री कहलाता
है।**कर्ता तामस उच्यते --** उपर्युक्त आठ लक्षणोंवाला कर्ता तामस कहलाता
है।  
  
**विशेष बात**  
  
छब्बीसवें; सत्ताईसवें और अट्ठाईसवें श्लोकमें जितनी बातें आयीं हैं; वे सब
कर्ताको लेकर ही कही गयी हैं। कर्ताके जैसे लक्षण होते हैं; उन्हींके
अनुसार कर्म होते हैं। कर्ता जिन गुणोंको स्वीकार करता है; उन गुणोंके
अनुसार ही कर्मोंका रूप होता है। कर्ता जिस साधनको करता है; वह साधन
कर्ताका रूप हो जाता है। कर्ताके आगे जो करण होते हैं; वे भी कर्ताके
अनुरूप होते हैं। तात्पर्य यह है कि जैसा कर्ता होता है; वैसे ही कर्म; करण
आदि होते हैं। कर्ता सात्त्विक; राजस अथवा तामस होगा तो कर्म आदि भी
सात्त्विक; राजस अथवा तामस होंगे।  
  
सात्त्विक कर्ता अपने कर्म; बुद्धि आदिको सात्त्विक बनाकर सात्त्विक सुखका
अनुभव करते हुए असङ्गतापूर्वक परमात्मतत्त्वसे अभिन्न हो जाता है --
**दुःखान्तं च निगच्छति** (गीता 18। 36)। कारण कि सात्त्विक कर्ताका ध्येय
परमात्मा होता है। इसलिये वह कर्तृत्वभोक्तृत्वसे रहित होकर चिन्मय
तत्त्वसे अभिन्न हो जाता है क्योंकि वह तात्त्विक स्वरूपसे अभिन्न ही था।
परन्तु राजसतामस कर्ता राजसतामस कर्म; बुद्धि आदिके साथ तन्मय होकर
राजसतामस सुखमें लिप्त होता है। इसलिये वह परमात्मतत्त्वसे अभिन्न नहीं हो
सकता। कारण कि राजसतामस कर्ताका उद्देश्य परमात्मा नहीं होता और उसमें
जडताका बन्धन भी अधिक होता है।  
  
अब यहाँ शङ्का हो सकती है कि कर्ताका सात्त्विक होना तो ठीक है; पर कर्म
सात्त्विक कैसे होते हैं इसका समाधान यह है कि जिस कर्मके साथ कर्ताका राग
नहीं है; कर्तृत्वाभिमान नहीं है; लेप (फलेच्छा) नहीं है; वह कर्म
सात्त्विक हो जाता है। ऐसे सात्त्विक कर्मसे अपना और दुनियाका बड़ा भला
होता है। उस सात्त्विक कर्मका जिनजिन वस्तु; व्यक्ति; पदार्थ; वायुमण्डल
आदिके साथ सम्बन्ध होता है; उन सबमें निर्मलता आ जाती है क्योंकि निर्मलता
सत्त्वगुणका स्वभाव है -- **तत्र सत्त्वं निर्मलत्वात्** (गीता 14। 6)।  
  
दूसरी बात; पतञ्जलि महाराजने रजोगुणको क्रियात्मक ही माना है --
**प्रकाशक्रियास्थितिशीलं भूतेन्द्रियात्मकं भोगापवर्गार्थं दृश्यम्।**
(योगदर्शन 2। 18)। परन्तु गीता रजोगुणको क्रियात्मक मानते हुए भी
मुख्यरूपसे रागात्मक ही मानती है -- **रजो रागात्मकं विद्धि** (14। 7)।
वास्तवमें देखा जाय तो राग ही बाँधनेवाला है; क्रिया नहीं।  
  
गीतामें कर्म तीन प्रकारके बताये गये हैं -- सात्त्विक; राजस और तामस (18।
23 -- 25)। कर्म करनेवालेका भाव सात्त्विक होगा तो वे कर्म सात्त्विक हो
जायँगे; भाव राजस होगा तो वे कर्म राजस हो जायँगे और भाव तामस होगा तो वे
कर्म तामस हो जायँगे। इसलिये भगवान्ने केवल क्रियाको रजोगुणी नहीं माना
है।  
  
***सम्बन्ध --***  सभी कर्म विचारपूर्वक किये जाते हैं। उन कर्मोंके
विचारमें बुद्धि और धृति -- इन कर्मसंग्राहक करणोंकी प्रधानता होनेसे अब
आगे उनके भेद बताते हैं।  
  
