+++
title = "14 ततः श्वेतैर्हयैर्युक्ते"

+++
।।1.14।। तथ्य अत्यन्त साधारण है कि कौरवों की शंखध्वनि का उत्तर भगवान्
श्रीकृष्ण और अर्जुन ने शंखनाद करके दिया परन्तु संजय ने जिस सुन्दरता और
उदारता के साथ इसका वर्णन किया है वह इस बात का स्पष्ट सूचक है कि उसकी
सहानुभूति किस पक्ष के साथ थी। वह कहता है श्वेत अश्वों से युक्त भव्य रथ
में बैठे माधव और अर्जुन ने अपने दिव्य शंख बजाये। इस वर्णन से ज्ञात होता
है कि संजय के मन में कहीं कोई आशा अटकी है कि संभवत दोनों पक्षों के
शंखनाद के वर्णनों में विरोध देखकर इस समय भी धृतराष्ट्र अपने पुत्रों को
युद्ध से विरत कर लें।  
