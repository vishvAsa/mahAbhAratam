+++
title = "01 एवं सततयुक्ता"

+++

द्वितीयाध्यायप्रभृतिषु विभूत्यन्तेषु अध्यायेषु  
परमात्मनः ब्रह्मणः अक्षरस्य विध्वस्त-सर्वोपाधि-विशेषस्य  
उपासनम् उक्तम् ;  
सर्व-योगैश्वर्य--सर्व-ज्ञान-शक्तिमत्-सत्त्वोपाधेर् ईश्वरस्य तव च  
उपासनं तत्र तत्र उक्तम् ।  

विश्वरूपाध्याये तु  
ऐश्वरम् आद्यं समस्त-जगद्-आत्म-रूपं विश्वरूपं  
त्वदीयं दर्शितम् उपासनार्थमेव त्वया ।  
तच्च दर्शयित्वा उक्तवानसि  
‘मत्कर्मकृत्’ (भ. गी. ११ । ५५) इत्यादि ।  

अतः अहम्  
अनयोः उभयोः पक्षयोः  
विशिष्टतर-बुभुत्सया त्वां पृच्छामि  
इति अर्जुन उवाच —

॥12.1॥ -- **एवम्** इति अतीतानन्तर-श्लोकेन +उक्तम् अर्थं परामृशति -  
मत्-कर्मकृत् इत्यादिना।  
**एवं सततयुक्ताः;** नैरन्तर्येण भगवत्-कर्मादौ यथोक्ते अर्थे  
समाहिताः सन्तः प्रवृत्ता इत्यर्थः।  
**ये भक्ताः** अनन्यशरणाः सन्तः  
**त्वां** यथादर्शितं विश्वरूपं  
**पर्युपासते** ध्यायन्ति  
**ये चान्येऽपि** त्यक्त-सर्वैषणाः सन्न्यस्त-सर्व-कर्माणो  
यथा ऽविशेषितं ब्रह्म  
**अक्षरं** निरस्त-सर्वोपाधित्वात्  
**अव्यक्तम्** अकरणगोचरम् -  
यद् +हि करण-गोचरं  
तत् व्यक्तम् उच्यते;  
अञ्जेर् धातोः तत्-कर्मकत्वात्  
इदं तु अक्षरं तद्-विपरीतम्;  
शिष्टैश्च +उच्यमानैर् विशेषणैः विशिष्टम्;  
तत् ये चापि पर्युपासते;  
**तेषाम्** उभयेषां मध्ये  
**के योगवित्तमाः** के अतिशयेन योगविद इत्यर्थः॥
