+++
title = "12 श्रेयो हि"

+++
इदानीं सर्वकर्मफलत्यागं स्तौति --,

॥12.12॥ 

**श्रेयः हि** प्रशस्यतरं **ज्ञानम्।**  
कस्मात्? अविवेक-पूर्वकात् **अभ्यासात्।**  
तस्माद् अपि **ज्ञानात्** ज्ञानपूर्वकं **ध्यानं विशिष्यते।**  
ज्ञानवतो **ध्यानात्** अपि **कर्मफलत्यागः;** विशिष्यते इति अनुषज्यते।  

एवं कर्म-फल-त्यागात् पूर्व-विशेषणवतः  
**शान्तिः** उपशमः  
सहेतुकस्य संसारस्य **अनन्तरम्** एव स्यात्;  
न तु कालान्तरम् अपेक्षते॥ 

अज्ञस्य कर्मणि प्रवृत्तस्य पूर्वोपदिष्टोपायानुष्ठानाशक्तौ सर्वकर्मणां फलत्यागः श्रेयःसाधनम् उपदिष्टम्; न प्रथममेव। अतश्च श्रेयो हि ज्ञानमभ्यासात् इत्युत्तरोत्तरविशिष्टत्वोपदेशेन सर्वकर्मफलत्यागः स्तूयते; संपन्नसाधनानुष्ठानाशक्तौ अनुष्ठेयत्वेन श्रुतत्वात्। केन साधर्म्येण स्तुतित्वम् यदा सर्वे प्रमुच्यन्ते (क0 उ₀ 6।14) इति सर्वकामप्रहाणात् अमृतत्वम् उक्तम् तत् प्रसिद्धम्। कामाश्च सर्वे श्रौतस्मार्तकर्मणां फलानि। तत्त्यागे च विदुषः ध्याननिष्ठस्य अनन्तरैव शान्तिः इति सर्वकामत्यागसामान्यम् अज्ञकर्मफलत्यागस्य अस्ति इति तत्सामान्यात् सर्वकर्मफलत्यागस्तुतिः इयं प्ररोचनार्था। यथा अगस्त्येन ब्राह्मणेन समुद्रः पीतः इति इदानींतनाः अपि ब्राह्मणाः ब्राह्मणत्वसामान्यात् स्तूयन्ते; एवं कर्मफलत्यागात् कर्मयोगस्य श्रेयःसाधनत्वमभिहितम्॥  

अत्र चात्मेश्वरभेदम् आश्रित्य  
विश्वरूपय् ईश्वरे  
चेतःसमाधान-लक्षणो योग उक्तः;  
ईश्वरार्थं कर्मानुष्ठानादि च।  

"अथैतद् अप्य् अशक्तोऽसि" (गीता 12।11) इत्य् अज्ञान-कार्य-सूचनात्  

> नाभेद-दर्शिनो ऽक्षरोपासकस्य कर्मयोग उपपद्यते  

इति दर्शयति  
तथा कर्मयोगिनो ऽक्षरोपासनानुपपत्तिम्।  

ते प्राप्नुवन्ति मामेव (गीता 12।4)  
इत्य् अक्षरोपासकानां कैवल्यप्राप्तौ स्वातन्त्र्यम् उक्त्वा;  
इतरेषां पारतन्त्र्याद् ईश्वराधीनतां दर्शितवान्  
"तेषाम् अहं समुद्धर्ता" (गीता 12।7) इति।  

यदि हीश्वरस्यात्मभूतास् ते मता अभेददर्शित्वात्;  
"अक्षर-स्वरूपा एव त" इति समुद्धरण-कर्म-वचनं  
तान् प्रत्य् अपेशलं स्यात्।
यस्माच् चार्जुनस्यात्यन्तम् एव हितैषी भगवान्  
तस्य सम्यग्दर्शनानन्वितं कर्मयोगं भेददृष्टिमन्तम् एवोपदिशति।  
न चात्मानम् ईश्वरं प्रमाणतो बुद्ध्वा  
कस्यचिद् गुणभावं जिगमिषति कश्चिद्; विरोधात्।