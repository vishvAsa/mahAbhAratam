+++
title = "32 अनादित्वान्निर्गुणत्वात्परमात्मायमव्ययः"

+++
॥13.32॥ --,**अनादित्वात्** अनादेर् भावोऽनादित्वम्;  
आदिः कारणम्;  
तद् यस्य नास्ति तद् अनादि।  

यद् ध्य् आदिमत्  
तत् स्वेनात्मना व्येति।  
अयं त्व् अनादित्वान् निरवयव इति कृत्वा  
न व्येति। 

तथा **निर्गुणत्वात्।**  
सगुणो हि गुणव्ययाद् व्येति,  
अयं तु निर्गुणत्वाच्च न व्येतीति  
**परमात्मा ऽयम् अव्ययः** नास्य व्ययो विद्यत इत्यव्ययः। 

<details><summary>विश्वास-टिप्पनी</summary>

अत्रापि 

> **निर्गुणं** सत्त्वरजस्तमांसि गुणाः तैर् वर्जितं तत् ज्ञेयम्

इत्येव सङ्गच्छते?? 
</details>


यत एवमतो **शरीरस्थोऽपि;**  
शरीरेष्वात्मन उपलब्धिर्भवतीति शरीरस्थ उच्यते  
तथापि **न करोति।**  

तद्-अकरणाद् एव  
तत्-फलेन न लिप्यते। यो हि कर्ता स कर्मफलेन लिप्यते।  
अयं त्वकर्तातो न फलेन **लिप्यते** इत्यर्थः॥ 

> कः पुनर्देहेषु करोति लिप्यते च?  
यदि तावद् अन्यो देही करोति लिप्यते च;  
तत इदम् अनुपपन्नम् उक्तं क्षेत्रज्ञेश्वरैकत्वं -  
"क्षेत्रज्ञं चापि मां विद्धि" (गीता 13।2)  
इत्यादि। 
>
> अथ नास्तीश्वराद् अन्यो देही;  
कः करोति लिप्यते चेति वाच्यम्,  
परो वा नास्तीति।  

सर्वथा दुर्विज्ञेयं दुर्वाच्यं चेति भगवत्प्रोक्तम् औपनिषदं दर्शनं परित्यक्तं वैशेषिकैः साङ्ख्यार्हत-बौद्धैश् च।  
तत्रायं परिहारो भगवता स्वेनैवोक्तः  
"स्वभावस्तु प्रवर्तते" (गीता 5।14) इति।  
अविद्या-मात्र-स्वभावो हि करोति लिप्यत इति व्यवहारो भवति;  
न तु परमार्थत एकस्मिन् परमात्मनि तदस्ति।  

अत एतस्मिन् परमार्थ-साङ्ख्य-दर्शने स्थितानां  
ज्ञान-निष्ठानां परम-हंस-परिव्राजकानां तिरस्कृताविद्या-व्यवहाराणां  
कर्माधिकारो नास्तीति  
तत्र तत्र दर्शितं भगवता॥  

किमिव न करोति न लिप्यत इत्यत्र दृष्टान्तम् आह --,