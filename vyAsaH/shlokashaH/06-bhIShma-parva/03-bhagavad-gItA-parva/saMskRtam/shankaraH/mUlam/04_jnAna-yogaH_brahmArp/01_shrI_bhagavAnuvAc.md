+++
title = "01 श्री भगवानुवाच"

+++

यो ऽयं योगो ऽध्यायद्वयेनोक्तो ज्ञान-निष्ठा-लक्षणः,  
स-संन्यासः कर्म-योगोपायः,  
यस्मिन् वेदार्थः परिसमाप्तः प्रवृत्तिलक्षणो निवृत्तिलक्षणश्च,  
गीतासु च सर्वास्व् अयम् एव योगो विवक्षितो भगवता ।  
अतः परिसमाप्तं वेदार्थं मन्वानस्  
तं वंश-कथनेन स्तौति श्रीभगवान् —

॥4.1॥ **इमम्** अध्याय-द्वयेनोक्तं **योगं विवस्वते** आदित्याय  
सर्गादौ **प्रोक्तवान् अहं**  
जगत्-परिपालयितॄणां क्षत्रियाणां बलाधानाय।  
तेन योग-बलेन युक्ताः समर्था भवन्ति  
ब्रह्म परिरक्षितुम्।  
ब्रह्म-क्षत्रे परिपालिते  
जगत् परिपालयितुम् अलम्।+++(5)+++  

**अव्ययम्** अव्यय-फलत्वात्।  
न ह्य् अस्य योगस्य सम्यग्-दर्शन-निष्ठा-लक्षणस्य  
मोक्षाख्यं फलं व्येति।  
स च **विवस्वान्** मनवे **प्राह।  
मनुर् इक्ष्वाकवे** स्वपुत्रायादिराजायाब्रवीत्॥