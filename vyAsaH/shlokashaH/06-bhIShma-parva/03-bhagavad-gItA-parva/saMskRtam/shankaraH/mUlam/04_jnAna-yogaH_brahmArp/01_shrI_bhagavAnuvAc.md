+++
title = "01 श्री भगवानुवाच"

+++

योऽयं योगः अध्यायद्वयेनोक्तः ज्ञाननिष्ठालक्षणः	, ससंन्यासः कर्मयोगोपायः, यस्मिन् वेदार्थः परिसमाप्तः, प्रवृत्तिलक्षणः निवृत्तिलक्षणश्च, गीतासु च सर्वासु अयमेव योगो विवक्षितो भगवता । अतः परिसमाप्तं वेदार्थं मन्वानः तं वंशकथनेन स्तौति श्रीभगवान् —

॥4.1॥ **इमम्** अध्यायद्वयेनोक्तं **योगं विवस्वते** आदित्याय सर्गादौ **प्रोक्तवान् अहं** जगत्परिपालयितॄणां क्षत्रियाणां बलाधानाय तेन योगबलेन युक्ताः समर्था भवन्ति ब्रह्म परिरक्षितुम्। ब्रह्मक्षत्रे परिपालिते जगत् परिपालयितुमलम्। **अव्ययम्** अव्ययफलत्वात्। न ह्यस्य योगस्य सम्यग्दर्शननिष्ठालक्षणस्य मोक्षाख्यं फलं व्येति। स च **विवस्वान्** मनवे **प्राह। मनुः इक्ष्वाकवे** स्वपुत्राय आदिराजाय **अब्रवीत्**॥
