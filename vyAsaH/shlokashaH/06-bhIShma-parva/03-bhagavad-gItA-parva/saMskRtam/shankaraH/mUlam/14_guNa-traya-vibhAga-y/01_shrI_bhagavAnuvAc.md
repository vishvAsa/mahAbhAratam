+++
title = "01 श्री भगवानुवाच"

+++
सर्वम् उत्पद्यमानं क्षेत्रक्षेत्रज्ञसंयोगात् उत्पद्यते इति उक्तम् । तत् कथमिति, तत्प्रदर्शनार्थम् ‘परं भूयः’ इत्यादिः अध्यायः आरभ्यते । अथवा, ईश्वरपरतन्त्रयोः क्षेत्रक्षेत्रज्ञयोः जगत्कारणत्वं न तु साङ्ख्यानामिव स्वतन्त्रयोः इत्येवमर्थम् । प्रकृतिस्थत्वं गुणेषु च सङ्गः संसारकारणम् इति उक्तम् । कस्मिन् गुणे कथं सङ्गः ? के वा गुणाः ? कथं वा ते बध्नन्ति इति ? गुणेभ्यश्च मोक्षणं कथं स्यात् ? मुक्तस्य च लक्षणं वक्तव्यम् , इत्येवमर्थं च भगवान् उवाच —

॥14.1॥ --,**परं** ज्ञानम् इति व्यवहितेन संबन्धः; **भूयः** पुनः
पूर्वेषु सर्वेष्वध्यायेषु असकृत् उक्तमपि **प्रवक्ष्यामि।** तच्च परं
परवस्तुविषयत्वात्। किं तत् **ज्ञानं** सर्वेषां **ज्ञानानाम् उत्तमम्;**
उत्तमफलत्वात्। ज्ञानानाम् इति न अमानित्वादीनाम् किं तर्हि
यज्ञादिज्ञेयवस्तुविषयाणाम् इति। तानि न मोक्षाय; इदं तु मोक्षाय इति
परोत्तमशब्दाभ्यां स्तौति श्रोतृबुद्धिरुच्युत्पादनार्थम्। **यत्**
**ज्ञात्वा** यत् ज्ञानं ज्ञात्वा प्राप्य **मुनयः** संन्यासिनः मननशीलाः
**सर्वे परां सिद्धिं** मोक्षाख्याम् **इतः** अस्मात् देहबन्धनात् ऊर्ध्वं
**गताः** प्राप्ताः॥ अस्याश्च सिद्धेः ऐकान्तिकत्वं दर्शयति --,
