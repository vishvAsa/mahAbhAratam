+++
title = "09 यज्ञार्थात्कर्मणोऽन्यत्र"

+++

…


अत्र "यज्ञो वै विष्णुः" तै.सं.1।7।4 इति श्रुतेर्  
"यज्ञ ईश्वर" इति परैर् व्याख्यातम्।  
तच् चाविरुद्धम् अस्माकम्।  
तथापि समनन्तर-श्लोक-पठित-यज्ञ-शब्दैकार्थ्यम् उचितम्  
इत्य् अभिप्रायेणाह यज्ञादि-शास्त्रीय-कर्मेति।  
यज्ञादीत्य् आदि-शब्देन यज्ञ-शब्दस्योपलक्ष्य-परत्वं ज्ञाप्यते।  
शास्त्रीय-कर्म-शब्देनोपलक्षणोपलक्ष्याणां सामान्यतः सङ्ग्राहकाकारं तद्-अर्थ-कर्मणो निर्दोषत्व-हेतुं च दर्शयति। यज्ञार्थात् यज्ञ-प्रयोजनात्। तद् इदं दर्शितं शेष-भूताद् इति। कर्मैव बन्धनं कर्मणा वा बन्धनं यस्य स कर्म-बन्धनः तस्य च बन्धकत्वं स्व-वासना-द्वारा न पुनः पापतया अविहित-प्रतिषिद्ध-विषयत्वाद् अत्र कर्म-बन्धन-शब्दस्य। अस्य पुरुषस्य कर्म-वासनया बन्धनं भविष्यति इति शङ्का-ग्रन्थेनायम् अर्थो दर्शितः। लोको ऽत्र संसारि-चेतन-वर्गः। अत इति। यज्ञार्थस्य कर्मणो बन्ध-हेतुत्वाभावाद् इत्य् अर्थः। द्रव्यादि-लाभ-हेतु-भूत-युद्ध-प्रोत्साहन-व्यक्त्यर्थं द्रव्यार्जनादिकम् इत्य् उक्तम्। तादर्थ्यं सङ्ग-त्यागश् चेत्य् उभयम् अपि विधेयम् इति ज्ञापनाय पृथग्-वाक्य-करणम्। कर्तृत्व-फल-त्यागयोर् विलक्षणं सङ्ग-त्यागस्य स्वरूपं दर्शयति तत्रेति। यत्-किञ्चित्-प्रयोजनम् अनुद्दिश्य न मन्दो ऽपि प्रवर्तते इति चेत् सत्यं प्रयोजन-साधनत्व-बुद्ध्यभावे ऽपि सुहृद्-उपचारवद् भगवत्-समाराधन-रूपतया स्वरूपेण प्रयोजनत्व-बुद्ध्या प्रवृत्त्य्-उपपत्तिः। मुक्त-सङ्गम् इत्य् अत्र सङ्गस्य बन्धकत्व-विवक्षया सङ्गात् मुक्त इत्य् उक्तम्। प्रकृत-चोद्यस्यादृष्ट-द्वारा फल-प्रदत्वेन परिहारं वदन् न तद्-अर्थस्य बन्ध-हेतुत्वोक्त्या फलितं तद्-अर्थस्य मोक्ष-हेतुत्व-प्रकारं दर्शयति एवम् इति। एतेन कर्मणाम् अप्रामाणिकापूर्व-द्वारा फल-प्रदत्वम् इति कुदृष्टि-मतं निरस्तम् आर्थवादिकापेक्षित-देवता-प्रीति-द्वारैव फल-प्रदत्वोपपत्तौ "स एनं प्रीतः प्रीणाति" यजुः5।5।10।48 इत्य् आदि-श्रुत-हानाश्रुत-कल्पनाद्य्-अनुपपत्तेः। कर्मभिर् आराधित इत्य् अनेन हविर्-ग्रहणं प्रीतिश् चाभिप्रेते परम-पुरुष इति तद्-अविनाभूतादित्य-वर्णादि-श्रुति-सिद्ध-विग्रह-विशेष-वत्त्वं सर्व-ब्रह्माण्ड-युगपत्-कर्म-सन्निधि-शक्तिश् च ददातीति वर-प्रदत्वम् इति विग्रहादि-पञ्चक-प्रदर्शनम्। कर्म-वासनां समुच्छिद्येति विपरीत-वासना-चोद्यं परिहृतम्।