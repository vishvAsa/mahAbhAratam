+++
title = "30 मयि सर्वाणि"

+++
  
  
॥3.30॥ अथ तद्-अनन्तरस्य "परात् तु तच्छ्रुतेः" ब्र.सू.2।3।41 इत्यधिकरणस्यार्थे तत्-परो ऽयम् इत्य् अभिप्रायेणोत्तर-श्लोकम् अवतारयति **इदानीमिति**।  

नियाम्यतायाः स्वरूपत्वोक्तिः स्वरूप-निरूपकत्वात्।  
भगवतीत्यादि-पद-त्रयेण **_मयि_** इत्यभिप्रेतस्योक्तिः।  
**भगवतीति** नियन्तृत्वोपास्यत्व--फल-प्रदत्वाद्य्-उपयुक्त-कल्याण-गुण-जात-वति हेय-प्रत्यनीके चेति भावः।  
**पुरुषोत्तम** इति  
नियमनार्थानुप्रवेशादिनाऽप्य् अस्पृष्ट-हेय-प्रसक्तौ  
उत्तमः पुरुषस् त्वन्यः 15।17  
इति वक्ष्यमाण-प्रकार-वैलक्षण्यवतीति भावः।  
**सर्वात्मभूते गुणकृतं** चेति
त्रिगुणस्याचिद्-द्रव्यस्यापि सर्वात्म-भूतः  
स एव हि नियन्तेति भावः।

एतेन  

> असक्त्या लोक-रक्षायै  
गुणेष्व्-आरोप्य कर्तृताम्।  
सर्वेश्वरे वा न्यस्योक्ता  
तृतीये कर्मकार्यता 

इति तृतीयाध्यायगीतार्थ-सङ्ग्रहश्लोके  
तुल्य-विकल्पो नाभिमत  
इत्यपि सूचितं भवति। 

**_मयि_** इत्यनेनाभिप्रेते सर्वेश्वरत्वे  
हेतुतया सर्व-भूतान्तरात्म-भूतत्वोक्तिः। ईश्वरः सर्वभूतानाम् 18।61  
इत्यादि वक्ष्यमाणं  
चानेन ख्यापितम्।  

**_सर्वाणि_** इति स्वकृतानि गुणकृतानि चेत्यर्थः।  
**_युध्यस्व_** इत्येतच्-छास्त्रीयोपलक्षणम् इत्य् अभिप्रायेणोक्तं **युद्धादिकम्** इति। 

**आत्मनीति**, अध्यात्म इति सप्तम्यर्थे समास इत्यर्थः।  
अत्र चेतश्-शब्दस्य श्रुति-शत-सिद्ध--तत्त्वानुसन्धान-रूप-ज्ञान-गोचरतां व्यनक्ति - **आत्मस्वरूपेति**।  
श्रुति-शत-सिद्धं प्रकारं दर्शयति - **अन्तरिति**।

अन्तः-प्रविष्टत्व-शासितृत्वाभ्यां  
नृ-पादि--गगनादि-व्यावर्तकाभ्यां  
सर्वात्मत्व-सिद्धिः। 

**कर्तारम्** इति जीव-व्यापारेषु प्रयोजक-कर्तारम् इत्य् अर्थः  
यद् वा प्रेरण-क्रिया-कर्तारम् इत्य् अर्थः।  
तद् उच्यते - **प्रवर्तयितारम्** इति।

उपात्त-श्रुतीनाम् ऐदम्-पर्य-दृढीकरणाय  
मन्व्-आद्य्-उपबृंहणानुग्रहम् आह **स्मृतयश्चेति**।

एतस्मिन्न् अपि शास्त्रे ऽभ्यास-लिङ्गायास्यैवार्थस्य वक्ष्यमाणताम् आह  
**सर्वस्य चे**ति।  
"मयि सर्वाणि" इत्य् अस्याभिप्राय-व्यञ्जनाय  
पार्थसारथेर् ईश्वरस्य प्रत्यक्-पराङ्-निर्देशयोर्  
ईश्वरैक-विषयत्वं दर्शयितुं वचन-द्वयोपादानम्। 

एवम्-अर्थ-स्वरूपम् उपपाद्य  
तज्-ज्ञानस्य कर्तृत्व-सन्न्यास-हेतुतां सन्न्यस्य  
"निराशीः निर्ममः" इति त्रयाणां पदानां  
कर्तृत्व-त्याग--फल-त्याग--स्वकीयता-सङ्ग-त्याग-विषयतां +++(5)+++  
उत्तरोत्तरस्य च पूर्व-पूर्व-हेतुकतां पाठ-क्रम-सूचितां प्रकाशयति  
**अत** इति।  
अस्यार्थस्य श्रुति-स्मृत्य्-अन्तरादि-सिद्धत्वाद् इत्य् अर्थः। 

**मयैव क्रियमाणानी**ति  
भृत्य-प्रवर्तकेन राज्ञेव  
स-द्वारकम् अ-द्वारकं चेति भावः।  
ऋत्विज इव परस्य कर्तृत्वेऽपि  
स्वस्य फलाभि-सन्धिः स्याद् इति+++(4)+++  
तन्-निरासाय "**निराशीर्**" इत्य् उक्तम् इत्य् अभिप्रायेणाह - "तानि चे"ति।  

**तत एवेति** -  
फल-द्वारा हि कर्मणि  
ममतामद्--अभिलषित-साधनत्वान्  
"मद्-अर्थम् इदं कर्म" इति  
कर्मण्यैश्वर्यबोधो ह्य् "अधिकार" इति भावः। 

> ननु यदीश्वरे कर्तृत्वं सन्न्यस्तं  
कथं तर्हि युद्ध्यस्वेति  
जीवः कर्तृतया निर्दिश्यते?  
यदि चासौ निराशीः,  
कथं परम-पुरुषाराधनरूपेऽपि कर्मणि प्रवर्तेत?  
यदि च निर्ममः,  
स कथं "ममेदं कर्म" इति बुध्यमानः कर्म कुर्यात्?  
यदि च स्वव्यापारं नानुसन्धत्ते,  
तदा त्याग-रूप-व्यापारम् अपि न मन्येत,  
ततश्च विगतज्वर इत्य् अप्यनुपपन्नम् 

इत्य् आशङ्क्याह - **स्वकीयेनात्मना कर्त्रे**ति ।  
स्व-शेष-भूतेन जीवेन प्रयोज्य-**कर्त्रेत्यर्थः** ।  

**स्वकीयैश् चोपकरणैर्** इति -  
यदा ऽसौ जीवः पर-शेष-भूतः  
तदा तस्य स्व-शेषतया  
प्राग्-अभिमतं हविर्-आदिकम् अपि परशेष-भूतम् इति  
कैम्-उतिक-न्याय-सिद्धम् इति भावः ।  

**स्वाराधनैक-प्रयोजनाये**ति ।  
शेषस्य शेषिण्य् +++(कर्तृत्व-फलयोः)+++ अतिशयाधानम् एव प्रयोजनम् इति भावः।  
आह च वेदार्थसङ्ग्रहे - 

> "+++(गर्भदासस्य स्वामिनीव)+++ परगतातिशयाधानेच्छयोपादेयत्वम् एव यस्य स्वरूपं,  
> स शेषः, परः शेषी" 

इति।  

**स्वकीयेन** +इत्यादौ प्रमाण-सूचनाय  
सर्वशेषीत्य्-आद्य् उक्तम्। 

**स्वयम् एवेत्यादि** -  
आराध्य-भूत एवाराधनं कारयतीति भावः।  
एव-कारेण प्रवर्तकान्तरं च व्युदस्तम्।  

**कारयतीति** - सर्वेश्वरः सन्,  
स्वेष्टं सर्वं स्वयम् एव कर्तुं शक्तोऽपि  
स्वशेष-भूत-जीवानां शास्त्र-वश्यत्व--तत्-फल-भोक्तृत्वादि-सिद्ध्य्-अर्थं  
तान् कर्तॄन् कारयतीति भावः।

प्राकरणिकं प्रतिषेध्य-ज्वर-विशेष-प्रसङ्गं दर्शयति **प्राचीनेत्यादिना**।  

> अस्तु, श्रुति-सिद्धम् ईश्वरत्वम्।  
कारयितृत्वस्य किम् आयातम्  

इत्य्-अत्राह  

**ईश्वरत्वं नियन्तृत्वम्** इति। 

**शेषित्वं पतित्वम्** इति -  
चेतन-गतं शेषित्वं पतित्वम् एवेति भावः। यद् वा 

> श्रुति-भाष्य-पठितयोः शेषित्वेश्वरत्वयोः को भेदः?  

इति शङ्काऽपाक्रियते -  
**ईश्वरत्वं नियन्तृत्वम्** इत्यादिना।  
  
