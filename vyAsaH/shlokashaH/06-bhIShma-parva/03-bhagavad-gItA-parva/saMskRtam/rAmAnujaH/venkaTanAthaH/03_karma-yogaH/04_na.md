+++
title = "04 न"

+++
  
  
…




`नैष्कर्म्य`-शब्दस्य् अननुष्ठानादिपरत्वे साध्याविशेषादिदोषः स्यात्, अतः `निष्कर्मा`, `निष्क्रान्त-कर्म-योगः`, `पर्यवसित-कर्म-योगः`, `ज्ञान-निष्ठः` इत्य् अर्थः; तस्य भावो `नैष्कर्म्यम्` इत्य् अभिप्रायेणाह — `ज्ञान-निष्ठाम्` इति। `सन्न्यसन`-शब्दस्याप्य् अत्र `कर्मणाम्` इत्यनेनैवान्वयं, सन्न्यसन-स्वभावाद् आरब्ध-विषयत्वं, तत एव सव्यसाचिनः समर-जिहासा-वृत्तान्तं च अभिप्रेत्याह `न चारब्धस्येति`। `नैष्कर्म्य`-शब्दानुषङ्गे ऽपि सम्भवति, पुनः `सिद्धि`-शब्देनाभिधानस्य तात्पर्यं व्यञ्जयति `यत इति`। `अनारम्भं` `सन्न्यसनं` च सङ्कलय्याह `अतस् तेन विनेति`। कारण-भूत-कर्माभावे कथं कार्यं स्याद् इति भावः। पञ्चम्या हेतु-परत्वं निषेधान्वयेन तत्तन्-निषेध्यान्वयेन वा योज्यम्। पूर्वत्र कर्मयोगानारम्भे ज्ञानयोगासिद्धिः स्याद् इति वाक्यार्थः; उत्तरत्र तु यत्-कर्म-योग-त्यागाद् एव ज्ञान-योग-सिद्धिर् इत्य् अभिप्रेतं, तद् अयुक्तं, सा हि तेनैव जन्येति तात्पर्यम्। तद् इमाम् उभयीम् अपि वाक्य-वृत्तिम् अभिप्रेत्य श्लोकाभिप्रेतम् अर्थम् आह `अनभिसंहित` इति। `कर्मभिर्` इत्य् अस्यानाराधितेत्य् अनेनान्वयः। एतेन —

> अनाराधितगोविन्दा ये नरा दुःखभागिनः

— इत्य्-आदिकं स्मारितम्। अनभिसंहित-फल-कर्माभावे निश्श्रेयसौपयिक-परम-पुरुष-प्रीत्य्-अभावः, तद्-अभावाच् च पाप-सञ्चयानुपरमः, तेन च रजस्-तमो-मय-मनो-मलानपायः, ततश् च राग-द्वेषादिदोषाणां दीर्घायुष्यं, तेषु च जीवत्सु न इन्द्रिय-व्याकुलता-शान्तिः; बहिर्-विषय-व्याकुलेषु च तेषु न प्रत्यग्-अर्थ-निष्ठेति, तादृश-कर्म-परित्यागेन ज्ञान-निष्ठाम् अनुतिष्ठासुः सप्त-भूमस्य गोपुरस्य सप्तमं तलं प्रथमं चिकीर्षतीत्य् अपहास्यम् इति भावः।