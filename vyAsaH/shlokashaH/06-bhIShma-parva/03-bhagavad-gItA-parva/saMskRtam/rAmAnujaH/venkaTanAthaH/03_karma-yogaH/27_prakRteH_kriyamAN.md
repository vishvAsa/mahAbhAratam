+++
title = "27 प्रकृतेः क्रियमाणानि"

+++

…

"प्रकृतेर् गुणैः" इत्युक्ते प्रसिद्धि-प्रकर्षादिसिद्धं विशेषं प्रस्तुतानुपयुक्त-शब्दादि-प्राकृत-गुण-व्यवच्छेदायाह — सत्त्वादिभिर् इति। वक्ष्यमाण-सात्विकादि-कर्म-विभागं "सर्वशः" इति प्रकारवाचि-पद-सूचितम् आह — स्वानुरूपम् इति। "कर्ता" इति तृजन्त-योगात् षष्ठी-प्राप्तिः स्याद् इति तत्-परिहाराय कर्मसु कर्तृत्व-अहन्त्वोक्ति-भ्रम-व्युदासाय च कर्माणि प्रतीत्य् उक्तम्। तृन्नन्तत्व-विवक्षायां त्व् इयं फलितोक्तिः।

"अहङ्कार-विमूढात्मा" इति समान-अंश-त्रयस्य बह्व्-अर्थ-परस्य अत्रार्थं विवक्षन् विगृह्णाति — अहङ्कारेणेति। नात्राहम्भाव-मात्रम् उच्यते तस्यात्म-स्वभावान्तर्गतत्वात्, नाप्य् अहङ्काराख्यम् अचिद्-द्रव्यं, तस्यापि देहात्म-भ्रमं द्वारीकृत्य कार्य-करत्वे सत्य् अव्यवहितस्यैव वक्तुम् उचितत्वात्, नापि गर्वः उत्कृष्ट-परिभवादि-हेतुत्वेनानिर्देशात्। अतो ऽहङ्कार इति देहात्म-भ्रम एवात्र विवक्षित इत्यभिप्रायेणाह — अहङ्कारो नाम अनहम्-अर्थे प्रकृताव् अहम्-अभिमान इति। एतेनाहङ्कार-शब्दस्याभूत-तद्भावे च्वि-प्रत्ययेन व्युत्पत्तिर् दर्शिता। "अज्ञातात्म-स्वरूप" इति। विमूढ आत्मा स्वरूपं यस्य स विमूढात्मा। "दिशो विमुह्येयुः" इतिवद् विमूढ-शब्दो ऽत्र मोह-विषय-समानाधिकरण इति भावः।

"गुण-कर्म-विभागयोः" इत्यत्र उपसर्जनान्वयि-षष्ठीत्वाद् अपि विषय-सप्तमीत्वम् उचितम् इति मत्वोक्तं — सत्त्वादि-गुण-विभागे तत्-तत्-कर्म-विभागे चेति। विभाग-शब्दो द्वन्द्वात् परत्वात् प्रत्येकम् अन्वितः। गुणानां साक्षाद् गुणेषु वृत्त्य्-अभावात्, परोक्त-प्रक्रिययेन्द्रिय-तद्-विषयादि-विवक्षायां पद-द्वयोपचारात्, सप्तम्य्-अन्तो गुण-शब्दो गुण-कार्येष्व् औपचारिक इत्य् अभिप्रायेणोक्तं — स्व-गुणेषु स्वेषु कार्येष्व् इति। गुण-कार्याणि च विभजिष्यन्ते। यद् वा कारणस्य प्राधान्यात् कार्यस्य च तद्-अपेक्षया गुणत्वाद् एवोक्तम्।