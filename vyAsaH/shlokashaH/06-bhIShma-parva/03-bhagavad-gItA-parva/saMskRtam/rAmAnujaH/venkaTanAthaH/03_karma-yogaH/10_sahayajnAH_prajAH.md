+++
title = "10 सहयज्ञाः प्रजाः"

+++


॥3.10॥ उक्तम् अर्थ-द्वयं सह यज्ञैः इत्यारभ्य मोघं पार्थ स जीवति 3।16 इत्य् अन्तेन निन्दा-प्रशंसादिभिर् दृढयतीत्य् आह यज्ञ-शिष्टेनैवेति। सर्व-पुरुषार्थ-साधन-निष्ठानाम् इत्य् अनेन प्रजाः सृष्ट्वा इति सामान्य-निर्देश-फलितम् उक्तम्। अत्र प्रजापति-शब्दस्य हिरण्यगर्भादि-विषयत्व-व्युदासायाह पतिं विश्वस्येतीति। हिरण्यगर्भादेर् अपि न तु हिरण्यगर्भादिवद्-अण्डाद्य्-अवच्छिन्नस्येत्य्-अर्थः। तत एवोक्तं निरुपाधिक इति। श्रुतार्थ-स्वभावाद् अपि स एव सर्व-प्रजापतिर् इति प्रदर्शनाय सर्वेश्वरम् इत्य् आदि-विशेषणोक्तिः। नारायणम् एतद् अखिलं नारायण-शब्द-वाच्यस्यैव हि नारायणानुवाकादिषु प्रतिपाद्यत इति भावः। उक्तं च जगत्-पतित्वं स्रष्टृत्वादि-कं च समुच्चित्य भगवता पराशरेण कलौ जगत्-पतिं विष्णुं सर्व-स्रष्टारम् ईश्वरं वि.पु.6।1।50ब्र.पु.च.120।45 इति। अनुमानात् तद्-उद्धारं कर्तु-कामः प्रजापतिः वि.पु.1।4।7 इति च वराह-रूपे भगवति प्रजापति-शब्दः तेन प्रजापतिः तै.ना.1।1 इत्य् आदि-श्रुत्य्-अनुसारात् प्रयुक्तः। किञ्च स्वतन्त्रस्य कर्म-परतन्त्रान् प्रति नियोगो ह्य् अयम्। अतो ऽत्र प्रजाः सृष्ट्वा इति प्रजा-शब्दः सर्वान् ब्रह्म-पर्यन्तान् जगद्-अन्तर्-व्यवस्थितान् कर्म-जनित-संसार-वश-वर्तिनो यज्ञाद्य्-अधिकारिणः प्राणिनः सङ्गृह्णाति। अतो ऽत्र प्रजापति-शब्द उपक्रमस्थ-प्रजा-शब्दानुरोधात् सङ्कोचेन तद्-वैरूप्यायोगाच् च परित्यक्त-रूढिर् अकर्म-वश्यं नियोक्तारं सर्वेश्वरं नारायणम् आह। तथा सृज्य-समस्त-क्षेत्रज्ञ-विषयो ह्य् अयम् अनवच्छिन्नः प्रजा-शब्दः।

पुरेति प्रलयानन्तर-कालाभिधानात् ततश् च "सद् एव सोम्येदम् अग्र आसीत् … तद् ऐक्षत बहु स्यां प्रजायेयेति" छां.उ.6।2।1-3 "सन्-मूलाः सोम्येमाः सर्वाः प्रजाः सदायतनाः" छां.उ.6।8।4 "एको ह वै नारायण आसीन् न ब्रह्मा नेशानः" इत्यारभ्य "बुद्बुदात् त्र्यक्षः शूल-पाणिः पुरुषो जायते … तत्र ब्रह्मा चतुर्मुखो ऽजायत" महो.1।1 "सिसृक्षुर् विविधाः प्रजाः" मनुः1।8 इत्यादिषु हिरण्यगर्भादेर् अपि प्रजात्वावगमान् नारायणस्य च तज्-जनकत्वावगतेः प्रजाः सृष्ट्वा इत्य् अनवच्छेदेन निर्दिष्टो विश्वस्य स्रष्टा नारायण एवेति स एवात्र प्रजापतिः। किञ्च "तस्माद् यज्ञात् सर्व-हुत ऋचः सामानि जज्ञिरे" ऋक्सं.6।4।18।4यजुस्सं.31।7 "सर्वाणि रूपाणि विचित्य धीरः। नामानि कृत्वाभिवदन् यद् आस्ते" इति यज्ञैः सह सर्व-प्रजानां स्रष्टृतया निर्दिष्टो ऽप्य् अधिकार-पुरुषस्यापि स्रष्टा सहस्र-शीर्षत्वादि-विशिष्टः परम-पुरुष एव। अतो ऽपि सह यज्ञैः प्रजाः सृष्ट्वा इति निर्दिष्टः प्रजापतिर् विश्वस्य स्रष्टा स एव। तथा "सृष्टिं ततः करिष्यामि त्वाम् आविश्य प्रजापते" वि.ध.68।51 इत्यादि-वचन-बलाद् धिरण्यगर्भाख्य-प्रजापति-मुखेनापि विश्व-स्रष्टा सर्व-भूतान्तरात्मा "अपहत-पाप्मा दिव्यो देव एको नारायणः" सु.उ.7 इति श्रुतः स एव विश्वात्मा। किञ्चात्र निर्दिश्यमानं देवानां भावनादिकं परमात्मात्मकानाम् एवेति "अहं हि सर्व-यज्ञानाम्" 9।24 इत्य् आदौ व्यक्तं भविष्यति "यस्मिन्न् इदं सं च वि चैति" श्वे.उ.4।11 "प्रजापतिश् चरति गर्भे अन्तः" य.सं.31।19तै.ना.6।11 इत्यादिकं विश्वस्य स्रष्टारं विश्वात्मानम् इति विशेषणाभ्यां सूचितम्। अतो ऽप्य् अत्र विश्वात्मानं तम् एवाह। तथा "प्रजापतेः सभां वेश्म प्रपद्ये" छां.उ.8।14।1 इत्य् अत्र परम-प्राप्यतया च प्रजापति-शब्द-निर्दिष्टो ऽपि परमात्मैवेति "न च कार्ये प्रत्यभिसन्धिः" ब्र.सू.4।3।14 इति सूत्रे प्रत्यपादि अतो ऽपि परायणं तम् एवाह। एवं सर्वेश्वरम् इत्य् आदि-विशेषणैस् तत्-तत्-प्रमाण-सूचनं कृतम्। एवं श्याम-एकरूप-सप्तदशायातयामाज्य-दैवत-विष्णु-विषय-प्रजापति-शब्द-श्रुतिर् अप्य् अनुसन्धेया।

पुरा-शब्दस्य वचनान्वयं प्रतीति-व्युदासेन ब्रह्माद्य्-अगोचर-सृष्ट्य्-अन्वय-व्यक्त्यर्थम् आह पुरा सर्ग-काले इति। श्रुति-स्मृत्यादिषु सृष्टि-प्रकरण-प्रसिद्धि-प्रकारम् अभिप्रैति स भगवान् इति भगवच्-शब्देन सृष्ट्य्-आदि-पञ्च-कृत्योपयुक्त-हेय-प्रत्यनीक-कल्याण-गुण-विशिष्टत्वं दर्शितम्। तथा मानवे धर्म-शास्त्रे प्रथमम् "आसीद् इदं तमो-भूतम्" 1।5 इति प्रलयम् अभिधाय "ततः स्वयम्भूर् भगवान्" 1।6 इति भगवच्-शब्देन सर्व-स्रष्टा निर्दिष्टः। अनन्तरं च "ता यद् अस्यायनं पूर्वं तेन नारायणः स्मृतः" 1।10 "तद्-विसृष्टः स पुरुषो लोके ब्रह्मेति कीर्त्यते" 1।11 इति हिरण्यगर्भाख्य-प्रजापतेः स्रष्टा नारायण इत्य् उक्तम्। अत्र प्रजापतिर् उवाच इति पराक्तया निर्देशस् तु सारथि-भूतस्य स्वस्य प्रजापति-शब्द-प्रतिपन्नात् स्वस्माद् भेदोपचारेणेति मन्तव्यम्। एवम् उत्तरत्रापि सर्वत्र पराक्त्व-निर्देशेषु यथार्हम् अनुसन्धेयम्।

सर्वत्र सृष्टेः संहार-पूर्वकत्व-दर्शनाद् अत्रापि तथा विवक्षन् संहारस्य प्रयोजनं सृष्टेर् हेतुं चाह अनादीति। अनवरत-सुख-दुःखोपभोगायास-परिश्रान्तानां विश्रमार्थम् अश्रान्तापथ-प्रवृत्ति-वासना-विच्छेदार्थं चोपसंहारः। अतो न संहारे नैर्घृण्य-दोषः। तादृश-सुख-दुःखोपभोग-प्रदाने च परमात्म-नित्य-सङ्कल्प-सिद्ध-जीव-स्वातन्त्र्य-निबन्धनानादि-कर्म-प्रवाह-हेतुकाचित्-संसर्ग एव हेतुर् इति न तत्र वैषम्य-नैर्घृण्ये। सूत्रितं च "वैषम्य-नैर्घृण्ये न सापेक्षत्वात् तथा हि दर्शयति" "न कर्माविभागाद्" ब्र.सू.2।1।34-35 "इति चेन् नानादित्वाद् उपपद्यते चाप्य् उपलभ्यते च" "कृत-प्रयत्नापेक्षस् तु विहित-प्रतिषिद्धावैयर्थ्यादिभ्यः" ब्र.सू.2।3।42 इति। उपसंहृत-नाम-रूप-विभागाः स्वस्मिन् प्रलीना इति। असद्-व्यपदेश एकत्व-व्यपदेशादिश् च निर्व्यूढः। नाम-रूप-प्रहाणं स्वस्मिन् प्रलयश् च मोक्षवत् पुरुषार्थ एव स्याद् इत्य् आशङ्क्याह सकलेति। त्रि-वर्गे ऽप्य् अनर्हाः किं पुनर् अपवर्गे इति भावः। तत्र हेतुम् आह चेतनेतर-कल्पा इति। स्व-प्रकाशत्वे ऽप्य् अत्यन्त-ज्ञान-सङ्कोचात् तत्-कल्पत्वं न तु ज्ञान-विनाशात्। प्रजाः हिरण्यगर्भादिकाः समीक्ष्य सम्यग् अवलोक्य एतेन "जायमानं हि पुरुषं यं पश्येन् मधुसूदनः" म.भा.12।348।73 "नावेक्षसे यदि ततो भुवनान्य् अमूनि नालं प्रभो भवितुम् एव कुतः प्रवृत्तिः। एवं निसर्ग-सुहृदि त्वयि सर्व-जन्तोः स्वामिन् न चित्रम् इदम् आश्रित-वत्सलत्वं" स्तो.र.10॥ इत्य् आदिकम् अभिप्रेतम्। "स एकाकी न रमते" महो.1 इति श्रुतेः परम-कारुणिकः किल त्वम् इत्य् आदि-स्मृति-सिद्ध-गुण-विशेषे तात्पर्यम् आह परम-कारुणिक इति। अवाप्त-समस्त-कामस्य जगद्-व्यापारानुपपत्तिं परिहरति तद्-उज्जिजीवयिषयेति। कारुणिका हि स्वार्थ-निरपेक्षा एव परोज्जिजीवयिषया प्रवर्तन्ते सैव प्रवृत्तिर् अस्य लीलापीति न दोष इति भावः। यज्ञैः सहेति निर्देश उज्जीवनोपाय-विशेष-निष्पत्त्यर्थ इत्य् अभिप्रायेणाह स्वाराधनेति।

यज्ञैर् इति वैविध्य-सूचनाय बहु-वचन-निर्देशे पूर्वं कृते ऽपि अनेन इत्य् एक-वचनेन परामर्शो जात्य्-एकत्व-पर इत्य् अभिप्रायेणाह अनेन यज्ञेनेति। सह-यज्ञाः इति शङ्कर-यादव-प्रकाशीय-पाठस् त्व् अप्रासिद्धर् अनादृतः। प्रसविष्यध्वम् इत्य् अत्र षूञ् प्राणि-प्रसवे षूङ् गर्भ-विमोचने इति धातु-द्वये ऽपि प्रजनन-मात्र-प्रतीतिः स्यात् न च द्वादशाहादिवत् सर्वेषां यज्ञादीनां प्रजा-मात्रं फलम्। अतः सन्तत्य्-उपलक्षिता स्वनिष्पाद्या समृद्धिर् अत्र विवक्षितेत्य् अभिप्रायेणाह आत्मनो वृद्धिं कुरुध्वम् इति। यज्ञ-साध्यः कामो निषिद्धेतर-धर्माविरुद्ध-समस्त-काम्य-वर्गः तत्रापि मोक्ष-तत्-साधनोपकारिषु तात्पर्य-भूयस्त्वम् इत्य् अभिप्रायेण मोक्ष-तद्-अनुगुणोपादानम्। रुचि-वैचित्र्य-ज्ञापनाय इष्ट-शब्देन विशेषणम्। मोक्षस्येष्ट-काम-शब्देन सङ्ग्रहाय परम-पुरुषार्थ-लक्षणेत्य् उक्तम्। अवधीरित-स्वर्गाय अर्जुनायोपदेशात्मा "मा फलेषु" 2।47 "श्रेयः परम्"