+++
title = "08 नियतङ् कुरु"

+++

…

"इति"-पदे नञस् तद्-अन्य-विषयत्वं  
विभक्तेश् च पञ्चमीत्वेनावधि-विषयत्वं व्यञ्जयति  
ज्ञान-निष्ठाया अपीति। 

अत्राकर्म-शब्दस्य ज्ञाननिष्ठा-विषयत्वं कथं मा ते सङ्गो ऽस्त्व् अकर्मणि 2।47 इत्य् अत्र हि स एव कर्माभाव-विषयतया व्याख्यातः तद्वद् अत्रापि अनुष्ठान-त्यागे प्रसक्ते तस्माद् अनुष्ठानम् एव ज्याय इति वक्तुम् उचितम् इत्य् अत्राह नैष्कर्म्यम् इति। अत्र उपक्रमे कर्मयोग-ज्ञानयोगयोः तारतम्यम् अनुयुक्तं तस्यैव चोत्तरम् इह विवक्षितम्। मुमुक्षु-साध्यत्वेन निर्दिष्टस्य नैष्कर्म्यस्य सुषुप्त्य्-आदि-सुलभ-कर्माभावत्वं चायुक्तं कर्मानारम्भान् नैष्कर्म्यम् इत्य् अत्र साध्याविशेष-प्रसङ्गाच् च। अतो ज्ञाननिष्ठैवात्राकर्मशब्देनाभिधीयत इत्य् अर्थः। कर्मनिष्ठाया ज्यायस्त्वे वक्ष्यमाणं हेत्व्-अन्तरम् आह कर्मणि क्रियमाणे चेत्यादिना। अनन्तरम् एवेत्य् आसन्नत्वाभिधानेन तस्येहाभिप्रेतत्वं दर्शितम्। ज्ञानयोग-शक्तस्यापि कर्मयोगानुष्ठानायाभिप्रायिकम् अर्थम् आह कर्मण इति। इह ज्ञाननिष्ठाया इति पञ्चमी अप्रसक्त-प्रतियोगिकं ज्यायस्त्व-वचनम् अयुक्तम् इति भावः। उत्तरार्धस्यावतारम् आह यदीति। अत्र [[त्वकर्मण|त्व् अकर्मणः]] इति बहुव्रीहिः। ते इत्य् अनेन सामानाधिकरण्याद् इति व्यञ्जनायाकर्मणस् ते ज्ञाननिष्ठस्येत्य् उक्तम्। ननु सर्वकर्म-परित्यागिनो यदि शरीरयात्रापि न स्यात् ततो लब्धोपायस्य स्वरसतः प्रतिबन्ध-निवृत्तेर् अयत्न-लभ्यैव मुक्तिः स्याद् इत्य् आशङ्क्याह यावद् इति। नहि साधनानुप्रवेश-मात्रात् फलसिद्धिः किन्तु साधन-सम्पूर्तेर् इव सा च न त्रि-चतुर-दिवस-लभ्या येन शरीरम् उपेक्षेमहि। चिरकाल-साध्यायां च साधन-सम्पूर्तौ तावन्तं कालम् अप्य् अवश्यं रक्षणीयम्। अनिष्पन्नोपायस्यौदासीन्यात् तत्-परित्यागे प्रत्यवायो ऽपि स्याद् इति भावः। अस्तु शरीरधारणम् अपेक्षितं तथापि तत् न स्वेच्छया चिरकालं कर्तुं शक्यं नाप्य् औदासीन्य-मात्रान् निवृत्तिः आरम्भक-कर्म-विशेषेण शरीरस्य नियतावधिकत्वात् स्मरन्ति च कर्मणां [[प्रतिनियतानिविवाहो|प्रतिनियतानीव विवाहो]] जन्म मरणम् इत्यादीनि। अस्तु वा स्वेच्छया शरीरधारणं तथापि यत्-किञ्चिल् लौकिक-कर्मणैव तत् सुशकम् इत्य् अत्राह न्यायार्जितेति। अयम् अभिप्रायः द्विविधानि कर्मफलानि नियतानि अनियतानि चेति प्रबल-शापादि-सम्भवानि नियतानि इतराण्य् अनियतानि। अनियतत्वं च तेषां देश-कालाद्य्-अपेक्षया न तु स्वरूपतः येन कर्मणां निष्फलत्व-प्रसङ्गः स्यात्। ततश् च यान्य् अत्रानियतानि तत्र स्व-व्यापार-विषयता यान्य् अधिकृत्य प्रायश्चित्त-मन्त्रौषध-नीति-शास्त्रादीनि। अन्यथा विजिगीषुभिर् उपपन्न-परिपन्थिभिर् अपि न चतुरङ्गादिकम् अङ्गीक्रियेत आतुरैर् अपि न भेषजम् उपभुज्येत स्वेच्छया किञ्चित्-करणाभावे स्वारसिक-कर्तृत्वाभावाच् शास्त्रस्याप्य् अनुदयः अत एवञ्-ज्ञानयोगम् आरुरुक्षता त्वया कर्मवश्यत्वम् एव जगतो निवर्तितम् इति सम्यग्-अयत्न-सिद्धो मोक्षः समर्थित इति भावः। एवं शरीर-धारणाभावे स्वारसिकं विशरारुत्वं द्योतयति शरीर-शब्दः। एवकारेण न्यायार्जन-यज्ञ-शिष्टाशनादेर् नियम-विधित्वं द्योतितम्। एवं-विधा च शरीरयात्रा ज्ञानयोग-साध्य-भक्तियोग-दशायाम् अप्य् अविच्छेद्या इत्य् अभिप्रायेण आहाराशुद्धि-श्रुत्य्-उपादानम्। श्रौतस्यार्थस्यात्रापि विवक्षितत्व-ज्ञापनाय वक्ष्यमाणताम् आह ते त्व् अघम् इति। पूर्वोपपादितान् हेतून् बुद्धिस्थ-क्रमेण विविच्योद्गृह्णन्न् अभिप्रायिकं शाब्दं चाखिलम् अर्थं सुख-ग्रहणाय सङ्कलय्य दर्शयति यत इति। ज्ञाननिष्ठा-योग्यस्यापि कर्मयोगो ज्यायान् तस्मात् त्वं ज्ञानयोग-योग्यो ऽपि कर्मयोगम् अधिकुर्व् इति वा न त्वम् इदानीं ज्ञानयोग-योग्यः अतः कैमुत्यात् कर्मयोगम् एव कुर्व् इति वा त्वं-शब्दाभिप्रायः।
    
