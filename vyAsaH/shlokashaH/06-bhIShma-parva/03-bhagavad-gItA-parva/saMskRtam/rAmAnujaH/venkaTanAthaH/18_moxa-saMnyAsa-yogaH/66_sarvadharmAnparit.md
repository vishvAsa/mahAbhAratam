+++
title = "66 सर्वधर्मान्परित्यज्य"

+++

… [पूर्वभागो रामानुजीये संवलितः]



**कृच्छ्र-चान्द्रायणेत्यादिना** सम्प्रतिपन्न-पाप-निर्बहणोदाहरणम्।  
अग्निष्टोमादयोऽपि विनियोग-पृथक्त्वेन अनेक-फल-साधका इति प्राग् एवोक्तम्।  

**आदि**-शब्देन कर्मयोगावान्तर-भेदतया  
"दैवमेवापरे यज्ञम्" \[4।25\] इत्यादिभिः  
प्राक्प्रपञ्चितानाम् अनुक्तानां च ग्रहणम्।  

एवं ज्ञान-योगोऽप्य् **आदि**-शब्देन सङ्गृहीतः;  
तस्यापि भक्ति-योगारम्भ-विरोधि--पाप-निबर्हणत्वेन प्राग् एव प्रपञ्चनात्।  

**परिमित-काल-वर्तिनेत्य्** एक-शरीराभिप्रायः।  

अतिदुष्करानुष्ठान-मूलानेक-जन्म-संसिद्धि-साध्यत्व-निश्चयाद् एव ह्य् अस्य शोकः।  
"सर्व-धर्मान् परित्यज्य" इति स्वरूपत्याग एवास्यां योजनायाम्।  
न च तावता नित्यनैमित्तिक-लोप-प्रसङ्गः;  
दुरनुष्ठान-प्रायश्चित्तादि-विषयत्वोक्तेः।+++(5)+++  

तुल्य-न्यायतया तु नित्य-नैमित्तिकेष्व् अपि यानि दुरनुष्ठानानि;  
तत्रैवं स्यात्;  
शक्तम् अधिकृत्यैव शास्त्र-प्रवृत्तेः;  
अशक्तस्याकरणे दोषाभावात्,  
अनुकल्पमात्रशक्तौ च तस्यैवानुष्ठेयत्वात्.  
इह च मुख्याशक्तस्य  
सर्व-प्रकार-मुख्यानुकल्पतया एकस्यैव भगवत्-प्रपदनस्य  
विधानाच् छक्ताशक्ताधिकारि-भेदाच् च  
मुख्यानुकल्पयोः सर्वत्र फलाविशेषोपपत्तेः। 

अत एव गुरु-लघु-विकल्पानुपपत्ति-प्रसङ्गाभावः -  
यथा 

> प्रणवं वा त्रिरभ्यसेत्  
स्मरेद् वा विष्णुम् अव्ययम् 

इति,  
यथा च 

> मान्त्रं भौमं तथाऽऽग्नेयं  
वायव्यं दिव्यमेव च।  
वारुणं मानसं चेति  
स्नानं सप्तविधं स्मृतम् 

इति विष्णु-चिन्तनम् एवावगाहनादिष्व् असमर्थस्यापि तत्-फल-साधकतया विधीयते;  
तथेहापीति न कश्चिद् दोष इति। 

अत्र दुष्करतया चिर-काल-साध्यतया  
चाल्पशक्तिना परिमित-काल-वर्तिना च  
दुरनुष्ठानानां धर्माणाम्  
_अर्थ-सिद्ध एव त्यागो_+++(5)+++  
भगवद्-एकोपायता-वरण-विधेर् उपकारित्वेन  
विधि-च्छायया ऽनूद्यते  
यथा निदिध्यासनोपकारितया राग-प्राप्ते श्रवण-मनने  
"श्रोतव्यो मन्तव्यः" \[बृ.उ.2।4।54।5।6\] इति।  
तद् एकोपायता-वरण-विधानं च  
तद्-अन्योपाय-परित्याग-विशिष्ट-विषयम्।   
तेन तत्-फल-साधनत्वेन चोदितानाम् अन्य-देवता-विषयाणां  
भगवति च धर्मान्तराणां त्यागः सङ्गृह्यते।  
अर्थ-सिद्धे च देवतान्तर-धर्म-निषेधे,  
तत्-सिद्ध्य्-अर्थं नात्र व्यधिकरण-समासः+++(=??-)+++ समाश्रयणीय  
इत्य् अभिप्रायेण "सर्वान् धर्मान्" इति दर्शितम्।  

ननु शक्तमधिकृत्य निषेधे शास्त्रवैयर्थ्यम्;  
अशक्तं प्रति तु न विध्यपेक्षेति चेत्;  
न - अशक्तं प्रत्येव  
ब्रह्मास्त्र-बन्धादाव् इवोपायान्तर-परिग्रहस्य  
तद्-विरोधित्व-ज्ञापनेनापेक्षितत्वात्।  
यद् वा - यद्-अर्थं शरण-व्रज्या ऽनुष्ठिता;  
तद्-अर्थोपायान्तर-शक्तेः पश्चात्  
कुतश्चिद् +धेतुवशात्  
सम्भवेऽपि तद्-अर्थं तद्-उपादानस्याकर्तव्यता-ज्ञापनेन सार्थम्।  
अत्र 

> अहं त्वा सर्वपापेभ्यो  
मोक्षयिष्यामि मा शुचः 

इति फलस्य भगवद्-एकाधीनतया  
तद्-एक-प्रपदनम् एकं फलतया ऽनुष्ठेयं शिष्टं;  
सर्वधर्मपरित्यागस्य तु वाक्यात् तच्-छेषत्वं सिद्धम्;  
फलवत् सन्निधौ चाफलं तद्-अङ्गम्। 

तत्र पूर्व-सिद्धाकार-परामर्शे अधिकार-कोटौ निवेशः,  
अन्यथा तु लिङ्गात्  
तद्-एक-शरण-व्रज्योपयोगि-रूपे विश्रान्तिः।  
तदेकोपायताऽध्यवसायो हि तद्-अन्योपाय-परिग्रहेण विरुद्धः।  
अतस् त्यागस्यावहन्तेः शेष्य्-अपेक्षित-तण्डुलोपयोगि-रूपे पर्यवसानवत्  
तद्-एक-प्रपदन-विरोधि-धर्म-त्यागे पर्यवसानाद्  
अतत्-फलार्थानाम् अविरोधिनां नित्यादीनां  
त्यागोऽस्य नापेक्षित इति +++(5)+++  
वर्णाश्रमाद्य्-अनुबन्धि-स्वतन्त्र-विधि-प्राप्तास्  
तद्वद् एवावतिष्ठन्ते।+++(5)+++ 

न च तेऽपि प्रपदनस्याङ्गान्य् अङ्गिनो वा;  
तथा नियोगाभावात्;  
अशक्तं प्रति दुष्कर-कर्माङ्गक-प्रपदन-विधानासम्भवात्;  
अतद्-अङ्गस्यापि यज्ञादेर्  
अन्यार्थम् आश्रमाद्य्-अर्थं चानुष्ठानोपपत्तेः।

**सर्व**-शब्द-निर्दिष्ट-प्रत्यनीकतया वा "माम् एकम्" इत्य् **एक**-शब्दः।  
ततश् च  

> भगवत्-प्रपदनम् एकम् एव  
सर्व-प्रायश्चित्तं स्याद्  

इत्य् उक्तं भवति।  
शरणागति-स्वभावात् तु  
तद्-अन्योपाय-परित्यागः सिद्ध्येत्,  
यथा लक्षयन्ति --

> अनन्यसाध्ये स्वाभीष्टे  
महाविश्वासपूर्वकम्।  
तदेकोपायता-याच्ञा  
प्रपत्तिः शरणागतिः 

इति। शरणशब्दो ऽत्रोपाय-पर्यायः -  
यथोक्तं प्रपत्ति-प्रकरणे "उपाये गृह-रक्षित्रोः शब्दः शरणम्" इत्य् अयम्,  
"वर्तते साम्प्रतं त्व् एष उपायार्थैक-वाचकः \[अहि.सं.36।33\]" इति।  
पठन्ति च --  

> शरणं गृह-रक्षित्रोर्  
उपाये च निगद्यते

इति।  

उपायत्वं च  
कारुण्यादि-गुण-विशिष्टस्योपायस्थाने ऽवस्थाय  
तत्-कार्य-करणाद् इत्य् अभिप्रायेण  
**परम-कारुणिकत्वादि**-गुणोक्तिः।  

**एकम्** इति नैरपेक्ष्य-परं वा।  
तत्-सिद्ध्य्-अर्थम् अपि  
**माम्**-इत्य्-अनेनाभिप्रेततया
कारुण्यादि-ग्रहणम्।  

**परमकारुणिकम्** इति -- 

> वधार्हम् अपि काकुत्स्थः  
> कृपया पर्यपालयत् \[ \] 

इत्यादिभिः कृपायाः पारम्यं;  
ततः शरण्यत्वं च सिद्धम्।

तस्यासङ्कोचम् आह -- **अनालोचित-विशेष--शेष-लोक-शरण्यम्** इति।  

> सर्वस्य प्रभुम् ईशानं सर्वस्य शरणं सुहृत् (बृहत्) \[श्वे.उ.3।17\] 

इति श्रुतिः।  
"सर्वलोक-शरण्याय" \[वा.रा.6।17।15\] इति रावणावरज-वाक्यम्।  
स्व-वाक्यं च 

> विभीषणो वा सुग्रीव  
यदि वा रावणः स्वयम् \[वा.रा.6।18।34\] 

इति।  
**विशेष**-शब्दोऽत्र
जाति-वर्ण-विद्या-वृत्त-गुण-संस्कार-भूत-भाव्य्-उपकारादि-परः।  

उक्त-गुणाविनाभूतं गुणान्तरम् आह --  
**आश्रित-वात्सल्य-जल-धिम्** इति।  

> विदितः स हि धर्म(सर्व)ज्ञः शरणागत-वत्सलः  
\[वा.रा.5।21।19\] 

इति ह्य् उक्तम्।  

> दोषो यद्यपि तस्य स्यात्  
\[वा.रा.6।18।3\]  

इत्यादि-प्रक्रियया दोषानादराय वात्सल्योक्तिः।

गत्य्-अर्थानां बुद्ध्य्-अर्थतया प्रयोगाद्  
**व्रजति**-धातुः पूर्व-योजनायाम् अनुसन्धानमात्र-परतया व्याख्यातः।  
इह तु रक्षिष्यतीति महाविश्वास-पूर्वक-विशिष्टाध्यवसाय-लक्षण-  
बुद्धि-विशेष-निरूढ-पदेन व्याचष्टे -- प्रपद्यस्वेति।  
        
**अहं त्वेति** --  

> सर्वज्ञः सर्वशक्तिर् अहम्  
अल्पज्ञम् अल्पशक्तिं च त्वाम् 

इत्यर्थः। 

**मा शुचः** --  
एकेन सुकरेणाविलम्बेनाशेषपाप-निवृत्ति-सिद्धेर्  
अनन्तैर् दुष्करैर् विलम्ब्य-कारिभिः प्रत्येक-पाप-निबर्हणैर्  
इदानीं भक्तियोगारम्भार्हता-सम्पादनस्याशक्यता-निमित्त-शोकं मा कृथा  
इत्यर्थः। 

एवं सकलाभिमत-साधनतया  
भगवच्-छास्त्रादिषु प्रसिद्धं भगवत्-प्रपदनम् इह  
प्रकृत-भक्तियोगारम्भ-विरोधि-पाप-निबर्हण-रू
पोदाहरण-विशेषे प्रदर्शितम्। 

## सङ्ग्रहः
सुदुष्करेण शोचेद् यो  
येन येनेष्टहेतुना।  
स स तस्याहम् +++(उपाय??)+++ एवेति चरमश्लोकसङ्ग्रहः। +++(5)+++

अत एवात्रत्य भाष्य-ग्रन्थस्य  
गद्य-स्तुतेश् चाविरोध इति।

## शाङ्करोक्तिः
### न कर्म-योग-निष्ठा
यद् इह शङ्करेणोक्तं --  

> "मन्-मना भव" इति श्लोकेन  
सर्व-कर्म-योग-निष्ठायाः परमं रहस्यम् ईश्वर-शरणताम् उपसंहृत्य  
अथेदानीं कर्म-योग-निष्ठा-फलं सम्यग्-दर्शनं  
सर्व-वेदान्त-सारं विहितं वक्तव्यम्  
इत्य् आह -- **सर्वधर्मानिति** 

इति। अयम् अपि 

> (अ-धर्मं धर्मम् इति या  
**मन्यते** तमसा ऽऽवृता।)  
> "सर्वार्थान् विपरीतांश्च"   
> (**बुद्धिः** सा पार्थ **तामसी**॥ \[18।32\])

इत्य्-अस्योदाहरण-विशेषः - +++(4)+++  
कर्म-योग-निष्ठायाः पृथक्त्वेन भक्ति-योग-निष्ठायाः प्रदर्शितत्वाद्,  
अत्रैव "शरणं व्रज" इति कण्ठोक्ति-दर्शनेन  
पूर्वत्र तद्-उपसंहार-वाचो-युक्तेर् अ-सङ्गतत्वात्।  
        
### शरणं व्रज
यच् चात्र

> **मामेकं** सर्वात्मानं, समं सर्व-भूत-स्थम्, ईश्वरम्,  
"अहम् एवे"त्य्-एवम् **एकं शरणं व्रज**  
> न मत्तो ऽन्यद् अस्तीत्य् अवधारय 

इत्य् उक्तम्  
अत्र तावन् न शब्दस्यैवं शक्तिः,  
न च तद्-उपरोधेन लाक्षणिकार्थ-स्वीकारे हेतुं पश्यामः;  
प्रत्युत "अहं त्वा सर्वापापेभ्यो मोक्षयिष्यामि" इत्य्-आदि-स्वारस्याद्  
राघव-विभीषणादिवच् छरण्य-शरणागतयोर्  
गोप्तृत्व-रक्षितव्यत्व-लक्षणो भेदः प्रतीयते। +++(4)+++

शास्त्रान्तराणि चैतद्-अविरोधेन पूर्वमेव स्थापितानि।  

### सर्वधर्मान् परित्यज्य
यच् चात्र 

> **सर्वधर्मान् परित्यज्य** इत्य् अनेन  
> सर्व-कर्म-स्वरूप-सन्न्यास-विधिः 

इति;  
इदम् अप्य् अध्यायारम्भोक्त-तामस-त्याग-स्वीकरणम्। 

#### सामान्यतो विधिः
एतन्-निराकरणायैव सात्त्विकस्त्यागो ऽत्र भाष्ये (रा.) दर्शितः।  

> ननु कर्माधिकृतेष्व् एवायं  
सात्त्विक-राजस-तामस-रूपस् त्याग-विकल्पः;  
सर्व-कर्म-सन्न्यासिनां तत्त्व-विदां  
मोह-दुःख-मूल-त्यागासम्भवात्।  
सात्त्विक-त्यागोऽपि कर्म-निष्ठम् अधिकृत्यैवोच्यत  
इति तत्रैवास्माभिर् वाख्यातम् 

इति चेत्; तद् असत् -  
सामान्यतस् त्याग-सन्न्यास-रूप-विषयत्वात्  
प्रश्नस्योत्तरस्यापि सामान्य-विषयत्वं प्रतीयते;  
ज्ञान-निष्ठानाम् अपि नित्य-नैमित्तिक-कर्म-स्वरूप-परित्यागस्य  
प्राग् एव दूषितत्वाच् च।  

### सात्त्विक-त्याग-निर्वाहः
यच् चानुगीतायाम् उच्यते --  

> नैव धर्मी न चाधर्मी  
न चापि हि शुभाशुभी।  
यः **स्याद्** एकासने **लीनस्**  
तूष्णीं किञ्चिद् **अचिन्तयन्** \[4।7म.भा.13.प.\]

इति;  

> "ज्ञानं सन्न्यास-लक्षणम्"  
> (सन्न्यासम् इत्येके) \[34।12\] 

इत्यादि च,  
        
यच् च श्रीमति भागवते पुराणे --  

> तस्मात् त्वम् **उद्धवोत्सृज्य**  
चोदनां प्रतिचोदनाम्।  
प्रवृत्तिं च निवृत्तिं च  
श्रोतव्यं श्रुतमेव च॥  
> 
> माम् एकम् एव शरणम्  
आत्मानं सर्व-देहिनाम्।  
**याहि** सर्वात्म-भावेन  
**यास्यसि** ह्य् अ-कुतो-भयम्  
(मया स्या ह्य् अ-कुतो-भयः)  
\[11।12।1415\] 

इति,  
यच् चान्यत्र 

> त्यज धर्मम् अधर्मं च  
त्यज सत्यानृते अपि।  
उभे सत्यानृते **त्यक्त्वा**  
येन **त्यजसि** तत् **त्यज**   
> \[म.भा.12।329।40 सन्न्यासो.2।12\]  

इति, एवम् ईदृशानि वचनानि सात्त्विक-त्यागोक्त-प्रक्रिययैव नेतव्यानि।  
समाधि-दशा-तत्-परेषु तु वचनेषु  
न कश्चिद् विरोधः।  

> **त्यज** धर्मम् असङ्कल्पाद्  
अधर्मं चाप्य् अहिंसया।  
उभे सत्यानृते **बुद्ध्या**  
बुद्धिं परम-निश्चयात्  
\[म.भा.12।329।40\] 

इत्यादिषु च सात्त्विक एव धर्म-त्यागस् तत्-तद्-वचनोक्त इति सुव्यक्तम्।  

### मामेकम्
"माम् एकम्" इत्यत्र च  
निर्विशेष--चिन्-मात्रैक्यादि-विवक्षां श्रृण्वन्तो बाला अपि परिहसेयुः।+++(4)+++  

<details><summary>विश्वास-टिप्पनी</summary>

> **मामेकं** सर्वात्मानं, समं सर्व-भूत-स्थम्, ईश्वरम्

इति ह्य् उदाहृतः शङ्कर-पक्ष आदौ।  
ईश्वरश् च सविशेष एव।  
कथम् अत्र निर्विशेष--चिन्-मात्रैक्योक्तिर् देशिकेन??  
न स शङ्कराभिप्रायः।  
अतो नात्र निर्विशेष--चिन्-मात्रैक्यम् इति शङ्कर-पक्ष-निर्देशः,  
अपि तूपशाङ्करपक्षः कश्चन।   
किञ्चादिशब्देन शङ्करपक्षोऽपि गृह्यते ।  
सर्वथा द्वितीयो नास्तीत्य् एक-शब्दस्यार्थो यो ऽत्र खण्ड्यते,  
स शङ्करस्यापि साधारणम्। 
</details>


भाष्योक्तस् त्व् **एक**-शब्दार्थो वचन-स्वारस्य-पूर्वापर-शास्त्रान्तर-सङ्गतः।  

**एक**-शब्दश् चात्यन्त-पृथग्-भूतेष्व् अपि दृश्यते -  

> अपेत्याहम् इमां +++(प्रकृतिं)+++ _हित्वा_  
_संश्रयिष्ये_ निरामयम्।  
_क्षमं_ मम सहानेन,  
नैकत्वम् अनया सह  
> \[ महाभारते नारायणीये\] 

इति, तथा 

> क्व ते रामेण संसर्गः  
कथं जानासि लक्ष्मणम्।  
वानराणां नराणां च  
कथम् आसीत् समागमः  
\[वा.रा.5।35।2\] 

इति प्रश्ने  

> रामसुग्रीवयोर् ऐक्यं  
देव्य् एवं समजायत  
\[वा.रा.5।35।51\] 

इत्यादिषु।

## यादवप्रकाशादौ
या तु "सर्वधर्मान्परित्यज्य" इत्यत्र  
विरोधि-धर्म-मात्र-त्याग-विषयत्वेन यादव-प्रकाशादीनां योजना  
न तत्रार्थ-विवादः।  
सर्व-धर्मान् अवश्य-करणीयान् अपि परित्यज्येति  
स्तुति-रूप-योजना तु, अपि शब्दाध्याहारादिभिर् अयुक्ता।

अनियत-धर्म-परित्यागो ऽत्र विवक्षित  
इति नारायणार्य-व्याख्यायाम् अपि नानुष्ठान-विरोधः।  


<div class="js_include" url="/mahAbhAratam/vyAsaH/shlokashaH/bhagavad-gItA-parva/meta/venkaTanAtha-sammarshaH" newLevelForH1="5" includeTitle="false"> </div>
