+++
title = "64 सर्वगुह्यतमम् भूयः"

+++
    
    
॥18.64॥ अविशेषेण त्रिविधेऽपि हि निगमिते  
त्रयाणाम् अप्य् अन्यापेक्षया गुह्यतरत्वे चोक्ते  
त्रिष्व् एतेषु व्यवहिताव्यवहितोपाय-विभागेन गुह्यतमाध्यवसायार्थं;  
पुनः प्राधान्यात् तत्रैव शास्त्रतात्पर्यातिशय-द्योतनाय  
**सर्वगुह्यतमम्** इत्यादिश्लोकद्वयेन भक्तियोग-रूप-शास्त्र-सारार्थः प्रतिसन्धाप्यते।  

तदभिप्रायेण हि शास्त्रसारार्थ उच्यते - \[गी.सं.22\] इति सङ्गृहीतम्।  
विवृतं चाध्यायादौ।  
अत्रसारार्थशेषतया सारतमं प्रपदनं चरम-श्लोकेन प्रतिपाद्यते  
इति सोऽपि शास्त्रसारार्थः इत्य् अनेनैव क्रोडीकृतः। 

**सर्वगुह्यतमम्** इत्यत्र  
योगविभागवता "सप्तमी शौण्डैः" \[अष्टा.2।1।40\] इत्यनेन  
समासम् अभिप्रेत्य सर्वेष्व् एतेष्व् इति सप्तमीनिर्देशः।

**गुह्यतम**-शब्द-प्रत्यभिज्ञानाद्  
भूयश् शब्द-स्वारस्यात्  
"मन्मना भव" इति श्लोकस्य चाल्पान्तरस्य पूर्वोक्तस्यैव पाठात्  
स एव भक्तियोग इह शास्त्रान्ते शास्त्र-सारत्व-ज्ञापनायोद्ध्रियते;  
नत्व् अर्थान्तरम् इत्यभिप्रायेणाऽऽह "गुह्यतमम् इति पूर्वम् एवोक्तम्" इति। 

अत्र वाच्यस्य गुह्यतमत्वम् एव  
वचस्य् उपचरितम् इत्य् आह  
"भूयोऽपि तद्विषयम्" इति।  

श्रवणमात्रावृत्तेः श्रृणु इत्यनेनैव साध्यत्वाच्  
श्रुतार्थ-विषयत्व-परो ऽत्र कर्तव्य-विशोधन-प्रधाने शब्दः।  
व्यवधान-नैरपेक्ष्येण  
गुह्यतम-निष्कर्षार्थतया पुनर् वचनं सार्थम् इति भावः।

वचसः **परमत्वोक्तिः**  
"नातः परं वक्तव्यम् अस्ति" इति निगमनाभिप्राया।  
यद् वा वाच्यस्य **परमत्वात्** तद्-वचसोऽपि तद्-उच्यते  

> यस्माद् धर्मात् परो धर्मो  
विद्यते नेह कश्चन 

इति भगवद्योगश्च सर्वेभ्यो यज्ञादिभ्यः परमः;  
परान्तर-रहितश् चोच्यते तथा  
इज्याचार-दमाहिंसा-दान-स्वाध्याय-कर्मणाम्। 

> अयं तु परमो धर्मो  
यद्योगेनात्मदर्शनम् \[या.स्मृ.1।1।8\] 

इति। आत्मा ह्यत्र सर्वान्तरात्मा।+++(4)+++

उपच्छन्दन-स्तुत्यादि-शङ्का-परिहाराय "इष्टोऽसि" इत्यादिकम्।  
**इष्टः** प्रीतिविषय इत्यर्थः।  
"प्रियोऽसि" \[18।65\] इत्यनन्तरवत्।  
दृढमिष्टः अत्यर्थं प्रियः।  

> प्रियो हि ज्ञानिनोऽत्यर्थम्  
> अहं स च मम प्रियः  
> \[7।17\] 

इत्यादिभिः प्राग्-उक्त-ज्ञानिवद् अतिदृढम् **इष्टोऽसि**  
यथा गुह्यतमं प्रकाशनीयं;  
तथा प्रीतिविषयो ऽसीत्य् अर्थः।  
इष्ट इति यतः;  
ततस् ते हितं वक्ष्यामीति वा।