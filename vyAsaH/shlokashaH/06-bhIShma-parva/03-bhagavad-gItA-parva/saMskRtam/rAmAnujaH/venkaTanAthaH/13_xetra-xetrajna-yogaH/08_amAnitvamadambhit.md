+++
title = "08 अमानित्वमदम्भित्वमहिंसा"

+++
    
    
॥13.8॥ पूर्वं क्षेत्रज्ञाद् अपि  
पश्चाज् ज्ञानोद्देशे ऽपि  
तत्-**साधनानाम्** अनुष्ठेयानाम् इच्छादिवत् क्षेत्रकार्यत्वात्  
तद्-अनन्तरम् इह तद्-उक्तिर् इत्यभिप्रायेणाह -- **अथ क्षेत्रकार्येष्व्** इति। विद्याभिजन-धनादि-सम्पत्ति-मूल  
उत्कृष्ट-जनावमान-हेतुर् गर्वोऽत्र **मानः**; तद्वान् **मानी**; तदन्यो **ऽमानी**,  
तस्य भावस् **तत्त्वम्**;  
मानित्वस्यास्वभावो वाऽत्रामानित्वम्।   

एवम् **अदम्भित्वम्** अपि तदाह -- **तद्-रहितत्वम्** इति।  
धर्मध्वजः इति स्मृत्युनुसारेणाह --  
**धार्मिकत्व-यशः-प्रयोजनतये**ति।  
न पुनश् चोदित-कर्तव्यता-बुद्ध्येति भावः।+++(5)+++  

अनर्थैक-फल-पीडा-रूपो व्यापारो **हिंसा**,  
स च **वाङ्मनःकार्यैस्** त्रिभिर् अपि शापादिद्वारा सम्भवतीति  
सम्भावित-समस्त-प्रकार-निषेधस्य वचनात्  
सिद्धस्य असङ्कोचेन विवक्षितत्वात्  
**वाङ्मनःकायैर्** इत्युक्तम्। 

**परपीडे**ति प्रायिकत्वाभिप्रायम्;  
अशास्त्रीय-स्वपीडाया अपि हिंसात्वात्।+++(5)+++  

"मनस्य् अन्यद् वचस्य् अन्यत्" इत्येवंरूपं हि कौटिल्यं;  
तन्-निवृत्तिर् **आर्जवम्** इत्यभिप्रायेणाहपरान्प्रति
**वाङ्मनःकायप्रवृत्तीनामेकरूपते**ति।  

उपकार-बुद्ध्या आचार्योपासनस्य स्वरस-वाहित्व-ज्ञापनायाह -- आत्मज्ञानप्रदायिनीति।  
यद्वा आत्मज्ञानापेक्षितत्वज्ञापनाय तदुक्तिः।  
तद्विद्धि प्रणिपातेन परिप्रश्नेन सेवया \[4।34\] इति प्राक्प्रपञ्चितमिहोपासनशब्देन सङ्गृहीतमिति ज्ञापनाय प्रणिपाताद्युपादानम्।  

अशुचित्वं ह्युत्तरकर्माद्ययोग्यत्वरूपम्,  
**शुचित्वं** च तद्योग्यत्वं  

तच् चात्र प्रकरण-विशेषित-विषयम् इत्याह **आत्मज्ञाने**ति। रागादयोऽनृतादयो निषिद्धभक्षणादयश्च मनोवाक्कायानामशुद्धयः। प्रत्यक्षाद्यगोचरत्व-प्रामाणिकत्व-प्रतिपादनाय तत्-तद्-विशेषावगमाय च शास्त्रसिद्धेत्युक्तम्।  

**स्थैर्यं** निश्चलत्वं तच्च प्रकृते नियच्छति --
अध्यात्मेति। निश्चलत्वं बाह्यकुदृष्टिभिरक्षोभणीयत्वं; निस्सन्देहत्वमित्यर्थः। निग्राह्यत्वसामर्थ्यादत्रात्मशब्दो मनोविषयः। अत एव परोक्तं (शं.) सङ्घातपरत्वमयुक्तम्।  

स्वभावेन सर्वतः प्रवृत्तस्य **निग्रहश्** चापथान् निवर्तनं; तदाह - आत्मस्वरूपेति।  
    
