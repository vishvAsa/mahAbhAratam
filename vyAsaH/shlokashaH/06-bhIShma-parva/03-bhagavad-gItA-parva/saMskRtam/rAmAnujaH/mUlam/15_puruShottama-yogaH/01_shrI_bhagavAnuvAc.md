+++
title = "01 श्री भगवानुवाच"

+++
क्षेत्राध्याये क्षेत्रक्षेत्रज्ञभूतयोः प्रकृतिपुरुषयोः स्वरूपं विशोध्य विशुद्धस्यापरिच्छिन्नज्ञानैकाकारस्यैव पुरुषस्य प्राकृतगुणसङ्गप्रवाहनिमित्तो देवाद्याकारपरिणतप्रकृतिसम्बन्धो ऽनादिर् इत्य् उक्तम् । अनन्तरे चाध्याये पुरुषस्य कार्यकारणोभयावस्थप्रकृतिसम्बन्धो गुणसङ्गमूलो भगवतैव कृत इत्य् उक्त्वा गुणसङ्गप्रकारं सविस्तरं प्रतिपाद्य गुणसङ्गनिवृत्तिपूर्वकात्मयाथात्म्यावाप्तिश् च भगवद्भक्तिमूलेत्य् उक्तम् । इदानीं भजनीयस्य भगवतः क्षराक्षरात्मकबद्धमुक्तविभूतिमत्ताम्, विभूतिभूतात् क्षराक्षरपुरुषद्वयान् निखिलहेयप्रत्यनीककल्याणैक्तानतया अत्यन्तोत्कर्षेण विसजातीयस्य भगवतः पुरुषोत्तमत्वं च वक्तुम् आरभते । तत्र तावद् असङ्गरूपशस्त्रच्छिन्नबन्धाम् अक्षराख्यविभूतिं वक्तुं छेद्यरूपबन्धाकारेण विततम् अचित्परिणामविशेषम् अश्वत्थवृक्षाकारं कल्पयन्

॥15.1॥ श्रीभगवानुवाच -- यं संसाराख्यम् **अश्वत्थम् ऊर्ध्वमूलम् अधःशाखम्
अव्ययं प्राहुः श्रुतयः** -- ऊर्ध्वमूलोऽवाक्शाख एषोऽश्वत्थः सनातनः। (क॰
उ॰ 2।3।1)ऊर्ध्वमूलमवाक्शाखं वृक्षं यो वेद सम्प्रति (आरण्य॰ 1।11।5)
इत्याद्याः। सप्तलोकोपरि निविष्टचतुर्मुखादित्वेन तस्य ऊर्ध्वमूलत्वम्;
पृथिवीनिवासिसकलनरपशुमृगपक्षिकृमि कीटपतङ्गस्थावरान्ततया अधःशाखत्वम्
असङ्गहेतुभूताद् आसम्यग् ज्ञानोदयात् प्रवाहरूपेण अच्छेद्यत्वेन
अव्ययत्वम्।**यस्य** च अश्वत्थस्य **छन्दांसि पर्णानि** आहुश् छन्दांसि
श्रुतयः।  
        
वायव्यं श्वेतमालभेत भूतिकामः (यजुः 2।1।1)ऐन्द्राग्नमेकादशकपालं निर्वपेत्
प्रजाकामः (यजुः का॰ 2।1) इत्यादिश्रुतिप्रतिपादितैः काम्यकर्मभिर् विवर्धते
अयं संसारवृक्ष इति छन्दांस्य् एव अस्य पर्णानि; पत्रैर् हि वृक्षो
वर्धते।**यस् तम्** एवम्भूतम् अश्वत्थं **वेद स वेदवित्;** वेदो हि
संसारवृक्षस्य छेदोपायं वदति; छेद्यस्य वृक्षस्य स्वरूपज्ञानं
छेदनोपायज्ञानोपयोगि इति वेदविद् इत्य् उच्यते।**तस्य** मनुष्यादिशाखस्य
वृक्षस्य तत्तत्कर्मकृता अपराः **च अधः शाखाः** पुनरपि मनुष्यपश्वादिरूपेण
**प्रसृताः** भवन्ति; **ऊर्ध्वं च** गन्धर्वयक्षदेवादिरूपेण प्रसृता
भवन्ति। ताश् च **गुणप्रवृद्धाः** गुणैः सत्त्वादिभिः प्रवृद्धाः;
**विषयप्रवालाः** शब्दादिविषयपल्लवाः। कथम् इत्य् अत्र आह --
