+++
title = "07 ममैवांशो जीवलोके"

+++
॥15.7॥ इत्थम् उक्तस्वरूपः **सनातनो मम अंश एव** सन् कश्चिद् अनादिकर्मरूपाविद्यावेष्टनतिरोहितस्वरूपो **जीवभूतो जीवलोके** वर्तमानो देवमनुष्यादिप्रकृतिपरिणामविशेषशरीरस्थानि **मनःषष्ठानि इन्द्रियाणि कर्षति।** कश्चिच् च पूर्वोक्तमार्गेण अस्या अविद्याया मुक्तः स्वेन रूपेण अवतिष्ठते। जीवभूतस् त्व् अतिसङ्कुचितज्ञानैश्वर्यः कर्मलब्धप्रकृतिपरिणामविशेषरूप शरीरस्थानाम् इन्द्रियाणां मनःषष्ठानाम् ईश्वरस् तानि कर्मानुगुणम् इतस् ततः कर्षति।
