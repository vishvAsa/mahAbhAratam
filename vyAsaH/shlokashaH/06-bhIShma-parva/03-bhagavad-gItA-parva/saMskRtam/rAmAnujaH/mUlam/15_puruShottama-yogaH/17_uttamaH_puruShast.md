+++
title = "17 उत्तमः पुरुषस्त्वन्यः"

+++
॥15.17॥**उत्तमः पुरुषस् तु** ताभ्यां क्षराक्षरशब्दनिर्दिष्टाभ्यां
बद्धमुक्तपुरुषाभ्याम् **अन्यः** अर्थान्तरभूतः **परमात्मा** इत्य्
उदाहृतः। सर्वासु श्रुतिषु परमात्मा इति निर्देशाद् एव ह्य् उत्तमः पुरुषो
बद्धमुक्तपुरुषाभ्याम् अर्थान्तरभूत इत्य् अवगम्यते। कथम् **यो लोकत्रयम्
आविश्य बिभर्ति** लोक्यत इति लोकस् तत्त्रयं लोकत्रयम् अचेतनं तत्संसृष्टश्
चेतनो मुक्तश् च इति प्रमाणावगम्यम् एतत् त्रयं य आत्मतया आविश्य बिभर्ति; स
तस्माद् व्याप्याद् भर्तव्याच् च अर्थान्तरभूतः। इतश् च उक्ताद् लोकत्रयाद्
अर्थान्तरभूतः। यतः सः **अव्यय ईश्वरश् च।** अव्ययस्वभावो हि व्ययस्वभावाद्
अचेतनात् तत्सम्बन्धेन तदनुसारिणश् च चेतनाद् अचित्सम्बन्धयोग्यता
पूर्वसम्बन्धिनः मुक्ताच् च अर्थान्तरभूत एव तथा एतस्य लोकत्रयस्य ईश्वर
ईशितव्यात् तस्माद् अर्थान्तरभूतः।
