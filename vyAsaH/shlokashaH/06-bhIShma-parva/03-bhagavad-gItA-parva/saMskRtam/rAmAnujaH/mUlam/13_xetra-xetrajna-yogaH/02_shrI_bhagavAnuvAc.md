+++
title = "02 श्री भगवानुवाच"

+++
॥13.1॥ श्रीभगवानुवाच --  
**इदं शरीरं** देवो ऽहम्; मनुष्यो ऽहम्; स्थूलो ऽहम्; कृशो ऽहम्;  
इत्य् आत्मना भोक्त्रा सह सामानाधिकरण्येन प्रतीयमानं  
भोक्तुर् आत्मनो ऽर्थान्तरभूतं  
तस्य भोग-**क्षेत्रम् इति**

शरीरयाथात्म्य-विद्भिः **अभिधीयते।**  
एतद् अवयवशः सङ्घातरूपेण च  
इदम् अहं वेद्मि इति **यो वेत्ति**  
**तं** वेद्य-भूताद् अस्माद्  
वेदितृत्वेन अर्थान्तरभूतं
**क्षेत्रज्ञ इति तद्विदः** -- आत्मयाथात्म्यविदः **प्राहुः**।  

यद्य् अपि देहव्यतिरिक्त-घटाद्य्-अर्थानुसन्धान-वेलायां  
देवो ऽहम्; मनुष्यो ऽहम्; घटादिकं जानामि  
इति देह-सामानाधिकरण्येन ज्ञातारम् आत्मानम् _अनुसन्धत्ते_  
तथापि देहानुभववेलायां  
देहम् अपि घटादिकम् इव  
"इदम् अहं वेद्मि" इति वेद्यतया  
वेदिता अनुभवति  
इति वेत्तुर् आत्मनो वेद्यतया  
शरीरम् अपि घटादिवद् अर्थान्तरभूतं,  
तथा घटादेर् इव वेद्य-भूतात् शरीराद् अपि  
वेदिता क्षेत्रज्ञो ऽर्थान्तरभूतः।  

सामानाधिकरण्येन प्रतीतिस् तु  
वस्तुतः शरीरस्य गोत्वादिवद् आत्म-विशेषणतैक-स्वभावतया तद्-अ-पृथक्-सिद्धेर् उपपन्ना।  
तत्र वेदितुर् असाधारणाकारस्य चक्षुरादिकरणाविषयत्वाद्  
योग-संस्कृत-मनो-विषयत्वाच् च;
प्रकृति-सन्निधानाद् एव मूढाः  
प्रकृत्य्-आकारम् एव वेदितारं पश्यन्ति।  

तथा च वक्ष्यति -- 

> उत्क्रामन्तं स्थितं वापि  
> भुञ्जानं वा गुणान्वितम्।  
> विमूढा नानुपश्यन्ति  
> पश्यन्ति ज्ञानचक्षुषः॥ (गीता 15।10) 

इति।
