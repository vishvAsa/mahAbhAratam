+++
title = "23 उपद्रष्टाऽनुमन्ता च"

+++
॥13.22॥**अस्मिन् देहे** अवस्थितो अयं पुरुषो देहप्रवृत्त्यनुगुणसङ्कल्पादिरूपेण देहस्य **उपद्रष्टा अनुमन्ता च** भवति तथा देहस्य **भर्ता** च भवति तथा देहप्रवृत्तिजनितसुखदुःखयोः **भोक्ता** च भवति। एवं देहनियमनेन देहभरणेन देहशेषित्वेन च देहेन्द्रियमनांसि प्रति **महेश्वरः** भवति। तथा च वक्ष्यते -- शरीरं यदवाप्नोति यच्चाप्युत्क्रामतीश्वरः। गृहीत्वैतानि संयाति वायुर्गन्धानिवाशयात्॥ (गीता 15।8) इति।  
        
अस्मिन्देहे देहेन्द्रियमनांसि प्रति **परमात्मा इति च अप्य् उक्तः।** देहे मनसि च आत्मशब्दो ऽनन्तरम् एव प्रयुज्यते -- ध्यानेनात्मनि पश्यन्ति केचिदात्मानमात्मना। (गीता 13।24) इति। अपिशब्दान् महेश्वर इत्य् अप्य् उक्त इति गम्यते। **पुरुषः परः**अनादिमत्परम् (गीता 13।12) इत्यादिना उक्तो ऽपरिच्छिन्नज्ञानशक्तिर् अयं पुरुषो ऽनादिप्रकृतिसम्बन्धकृतगुणसङ्गाद् एतद्देहमात्रमहेश्वरो देहमात्रपरमात्मा च भवति।
