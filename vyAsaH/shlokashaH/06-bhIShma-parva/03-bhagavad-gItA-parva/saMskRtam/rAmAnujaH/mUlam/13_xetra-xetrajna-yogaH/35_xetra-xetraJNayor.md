+++
title = "35 क्षेत्र-क्षेत्रज्ञयोर्"

+++

॥13.34॥**एवम्** उक्तेन प्रकारेण  

<details><summary>विस्तारः (द्रष्टुं नोद्यम्)</summary>

॥13.35॥अथैतद्-अध्याय-प्रधानार्थ-भूत-हेयोपादेय-- तद्-उपाय-विज्ञानस्य फलम् उच्यते - क्षेत्र--क्षेत्र-ज्ञयोर् इति।  
एवं शब्दानूदितम् आह - उक्तेन प्रकारेणेति।  
</details>

**क्षेत्रक्षेत्रज्ञयोर् अन्तरं** विशेषं 

<details><summary>विस्तारः (द्रष्टुं नोद्यम्)</summary>

अज्ञत्व-वेदितृत्व- धार्यत्व-धारकत्व- शेषत्व-शेषित्वादि-प्रकारेणेत्य् अर्थः। अन्तरम् अवकाशावधि- परिधानान्तर्धि-भेद-तादर्थ्ये \[अमरः3।3।186\] इत्य् अनेकार्थस्यान्तर-शब्दस्यात्र विवक्षितम् आह — विशेषम् इति।
</details>

विवेक-विषय-**ज्ञाना**ख्येन **चक्षुषा ये विदुः**  

<details><summary>विस्तारः (द्रष्टुं नोद्यम्)</summary>

ज्ञान-चक्षुषा इत्य् अत्र  
दिव्य-ज्ञानादि-प्रसङ्ग-व्युदासार्थं विवेक-विषयत्वोक्तिः।  
प्रक्रान्तोपदेश-लब्ध-ज्ञानम् इह विवक्षितम् इति भावः।  
ज्ञानस्य चक्षुष्ट्व-रूपणम् अपरोक्ष-ज्ञानान्तर-हेतुत्वात्।  

विविच्यतेऽनेनेति **विवेको** ऽत्र व्यावर्तकाकारः।  
</details>


**भूत-प्रकृति-मोक्षं च;**  

<details><summary>विस्तारः (द्रष्टुं नोद्यम्)</summary>

भूतमय्याः प्रकृतेर् मोक्षः, **भूत-प्रकृति-मोक्षः** -  
भूतानां जीवानां प्रकृतेर् मोक्ष इति वा।  
यत् तु, 

> भूतानां प्रकृतिर् अविद्या-लक्षणा अव्यक्ताख्या,  
तस्याः प्रकृतेर् मोक्षणम् अभाव-गमनम् 

इति शङ्करेणोक्तम्,  
तद् "गौर् अनाद्य्-अन्तवती" [मं.को.5] इत्य्-आदि-श्रुति-विरोधाद् अवधीरणीयम्।  
</details>


**ते परं यान्ति** निर्मुक्त-बन्धनम्; आत्मानं प्राप्नुवन्ति।  

<details><summary>विस्तारः (द्रष्टुं नोद्यम्)</summary>

जीवात्म-ज्ञान-फल-विषयत्वात् **पर**-शब्दो ऽत्र परिशुद्ध-जीव-विषयः।  
तस्य च परत्वं संसारित्व-लक्षण-स्वकीय-पूर्वावस्थापेक्षयेत्य् अभिप्रायेणाह — निर्मुक्त-बन्धम् इति।
</details>


मोक्ष्यते अनेन इति **मोक्षः**;  
अमानित्वादिकम् उक्तं मोक्ष-साधनम् इत्यर्थः।

<details><summary>विस्तारः (द्रष्टुं नोद्यम्)</summary>

अध्यायारम्भे क्षेत्र-क्षेत्रज्ञौ पूर्वम् उपपादितौ,  
परम्परया परिशुद्धात्म-प्राप्त्य्-उपायतया अमानित्वादि-गुण-वर्गश् च।  
अतो ऽत्र निगमने ऽपि  
क्षेत्र-क्षेत्रज्ञाभ्यां सह समुच्चीयमानो भूत-प्रकृति-मोक्षः  
स एव गुण-वर्गो भवितुम् अर्हतीत्य् अभिप्रायेणाह —  
**मोक्ष्यते ऽनेन** इति।  
लुप्ताभ्यासे सन्नन्ते वा,  
मोक्ष-शब्द-प्रकृतिके णिजन्ते वा  
"मोक्ष मोक्षणे" इति धात्व्-अन्तरे वा —  
मोक्ष्यत इति यक्-प्रयोगः।  
तत्र चायं मोक्ष-शब्दः "अकर्तरि च कारके संज्ञायाम्" [अष्टा.3.3.19] +++(←"चकारः संज्ञाव्यभिचारार्थः")+++ इति करणार्थ-घञन्तः।
</details>


क्षेत्र-क्षेत्रज्ञयोर् विवेक-विषयेण +उक्तेन ज्ञानेन  
तयोर् विवेकं विदित्वा  
भूताकार-परिणत-प्रकृति-मोक्षोपायम्  
अमानित्वादिकं च अवगम्य ये आचरन्ति;  
ते निर्मुक्त-बन्धाः  
स्वेन रूपेण अवस्थितम्  
अनवच्छिन्न-ज्ञान-लक्षणम् आत्मानं प्राप्नुवन्ति इत्यर्थः।

<details><summary>विस्तारः (द्रष्टुं नोद्यम्)</summary>

उक्तेषु ज्ञातव्येषु सिद्धं ज्ञातव्यांशं विवृण्वन्,  
वाक्यार्थ-ज्ञान-मात्रस्य साक्षान्-मोक्ष-हेतुत्वाभावाद्  
अनुष्ठान-शेषतां च ज्ञापयन्,  
भूत-प्रकृति-मोक्ष-शब्देनानिष्ट-निवृत्तेः सूचनं,  
"परं याति" इत्य् अनेन चेष्टाप्राप्तेर् विवक्षितत्वं दर्शयन्,  
पिण्डितं महा-वाक्यार्थम् आह —  
क्षेत्र-क्षेत्रज्ञयोर् इति।
</details>
