+++
title = "15 सर्वेन्द्रियगुणाभासं"

+++
॥13.14॥**सर्वेन्द्रियगुणाभासं** सर्वेन्द्रियगुणैर् आभासो यस्य तत् सर्वेन्द्रियगुणाभासम्।  
इन्द्रियगुणा इन्द्रियवृत्तयः;  
इन्द्रियवृत्तिभिर् अपि विषयान् ज्ञातुं समर्थम् इत्यर्थः।  

स्वभावतः **सर्वेन्द्रियविवर्जितं** विनैवेन्द्रियवृत्तिभिः  
स्वत एव सर्वं जानाति इत्यर्थः।  

**असक्तं** स्वभावाद् एव देवादिदेहसङ्गरहितम्;  
**सर्वभृच् च एव** देवादि-सर्व-देह-भरण-समर्थं च।  
स एकधा भवति (द्विधा भवति) त्रिधा भवति (छा॰ उ॰ 7।26।2) इत्यादि-श्रुतेः।  
**निर्गुणं** तथा स्व-भावतः सत्त्वादि-गुण-रहितं **गुण-भोक्तृ** च  
सत्त्वादीनां गुणानां भोग-समर्थं च।
