+++
title = "09 यज्ञार्थात्कर्मणोऽन्यत्र"

+++

<details><summary>वेङ्कटनाथः</summary>

॥3.9॥ "यज्ञार्थाद्" इति श्लोकः  
कर्म-विधि-निषेधयोर् विषय-व्यवस्थापक  
इति ज्ञापयितुं शङ्कते एवं तर्हीति। 
</details>


एवं तर्हि द्रव्यार्जनादेः कर्मणो  
<details><summary>वेङ्कटनाथः</summary>

द्रव्यार्जनादेर् इत्य् अत्रादिशब्देन महा-यज्ञादि-ग्रहणम्। 
</details>


अहङ्कार-ममकारादि-- सर्वेन्द्रिय-व्याकुलता-गर्भत्वेन  

<details><summary>वेङ्कटनाथः</summary>

ममकारादीत्य् अत्र तु राग-द्वेषाभिनिवेश-वचनादान-विहरणादि-ग्रहः।  
अहङ्कार-ममकारादेर् मनो-वृत्ति-विशेषत्वाद्  
इन्द्रिय-व्याकुलता-रूपत्वोक्तिः।  
अस्य पुरुषस्येति मुमुक्षोर् अपीति भावः।
</details>

अस्य पुरुषस्य कर्म-वासनया बन्धनं भविष्यति  
इत्य् अत्राह … ।

<details><summary>वेङ्कटनाथः</summary>

कर्म-वासनयेति प्राचीनया ऽनुपरतया ऽद्यतन-व्यापाराभ्यासोपबृंहितया चेति भावः।  
बन्धनं भविष्यतीति  
उत्तरोत्तर-शरीर-बन्धादिना संसारानुवृत्ति-प्रसङ्ग  
इत्य् अर्थः। 
</details>


॥3.9॥ यज्ञादि-शास्त्रीय-कर्म--शेष-भूताद् द्रव्यार्जनादेः **कर्मणो ऽन्यत्र**  

<details><summary>वेङ्कटनाथः</summary>

अत्र "यज्ञो वै विष्णुः" तै.सं.1।7।4 इति श्रुतेर्  
"यज्ञ ईश्वर" इति परैर् व्याख्यातम्।  
तच् चाविरुद्धम् अस्माकम्।  
तथापि समनन्तर-श्लोक-पठित-यज्ञ-शब्दैकार्थ्यम् उचितम्  
इत्य् अभिप्रायेणाह यज्ञादि-शास्त्रीय-कर्मेति।  
यज्ञादीत्य् आदि-शब्देन यज्ञ-शब्दस्योपलक्ष्य-परत्वं ज्ञाप्यते।  

शास्त्रीय-कर्म-शब्देन  
उपलक्षणोपलक्ष्याणां सामान्यतः सङ्ग्राहकाकारं  
तद्-अर्थ-कर्मणो निर्दोषत्व-हेतुं  
च दर्शयति।  

यज्ञार्थात् यज्ञ-प्रयोजनात्।  
तद् इदं दर्शितं शेष-भूताद् इति।
</details>


आत्मीय-प्रयोजन-शेष-भूते कर्मणि क्रियमाणे  
**अयं लोकः कर्म-बन्धनो** भवति।  

<details><summary>वेङ्कटनाथः</summary>

कर्मैव बन्धनं,  
कर्मणा वा बन्धनं यस्य स कर्म-बन्धनः।  
तस्य च बन्धकत्वं स्व-वासना-द्वारा,  
न पुनः +++(प्रतिषिद्ध-मात्र-जन्य-)+++ पापतया -  
अविहित-प्रतिषिद्ध-विषयत्वाद् अत्र कर्म-बन्धन-शब्दस्य। 

> अस्य पुरुषस्य कर्म वासनया बन्धनं भविष्यति  

इति शङ्का-ग्रन्थेनायम् अर्थो दर्शितः।  

**लोको** ऽत्र संसारि-चेतन-वर्गः।  
</details>


अतस् त्वं  
यज्ञाद्य्-अर्थं द्रव्यार्जनादिकं **कर्म समाचर**  

<details><summary>वेङ्कटनाथः</summary>

अत इति।  
यज्ञार्थस्य कर्मणो बन्ध-हेतुत्वाभावाद् इत्य् अर्थः।  
द्रव्यादि-लाभ-हेतु-भूत-- युद्ध-प्रोत्साहन-व्यक्त्य्-अर्थं  
द्रव्यार्जनादिकम् इत्य् उक्तम्।
</details>

तत्र आत्म-+++(प्रधान-)+++प्रयोजन-साधनतया यः सङ्गस्  

<details><summary>वेङ्कटनाथः</summary>

"तादर्थ्यं सङ्ग-त्यागश् चेत्य् उभयम् अपि विधेयम्" इति ज्ञापनाय  
पृथग्-वाक्य-करणम्।  
कर्तृत्व-फल-त्यागयोर् विलक्षणं सङ्ग-त्यागस्य स्वरूपं दर्शयति तत्रेति।  

> यत् किञ्चित् प्रयोजनम् अनुद्दिश्य  
न मन्दो ऽपि प्रवर्तते 

इति चेत्  
सत्यं प्रयोजन-साधनत्व-बुद्ध्य्-अभावे ऽपि  
सुहृद्-उपचारवद् भगवत्-समाराधन-रूपतया स्वरूपेण प्रयोजनत्व-बुद्ध्या प्रवृत्त्य्-उपपत्तिः।  
</details>

तस्मात् सङ्गात् मुक्तः सन् समाचर।  

<details><summary>वेङ्कटनाथः</summary>

"मुक्त-सङ्गम्" इत्य् अत्र  
सङ्गस्य बन्धकत्व-विवक्षया  
सङ्गान् मुक्त इत्य् उक्तम्। 
</details>


<details><summary>वेङ्कटनाथः</summary>

प्रकृत-चोद्यस्यादृष्ट-द्वारा फल-प्रदत्वेन परिहारं वदन्न्  
अ-तद्-अर्थस्य बन्ध-हेतुत्वोक्त्या फलितं  
तद्-अर्थस्य मोक्ष-हेतुत्व-प्रकारं दर्शयति  
एवम् इति। 

एतेन कर्मणाम् अप्रामाणिकापूर्व-द्वारा फल-प्रदत्वम्  
इति कुदृष्टि-मतं निरस्तम्।  
आर्थवादिकापेक्षित-देवता-प्रीति-द्वारैव फल-प्रदत्वोपपत्तौ  

> "स एनं प्रीतः प्रीणाति" यजुः5।5।10।48 

इत्य्-आदि-श्रुत-हानाश्रुत-कल्पनाद्य्-अनुपपत्तेः।  
</details>


एवं मुक्त-सङ्गेन यज्ञाद्य्-अर्थतया कर्मणि क्रियमाणे  
यज्ञादिभिः कर्मभिर् आराधितः परम-पुरुषो  

<details><summary>वेङ्कटनाथः</summary>

"कर्मभिर् आराधित" इत्य् अनेन  
हविर्-ग्रहणं प्रीतिश् चाभिप्रेते।  

"परम-पुरुष" इति तद्-अविनाभूतादित्य-वर्णादि-- श्रुति-सिद्ध-विग्रह-विशेषवत्त्वं,  
सर्व-ब्रह्माण्ड-- युगपत्-कर्म-सन्निधि-शक्तिश् च,  
ददातीति वर-प्रदत्वम् इति, विग्रहादि-पञ्चक+++(=??-)+++-प्रदर्शनम्। 
</details>


अस्यानादि-काल-प्रवृत्त-कर्म-वासनां समुच्छिद्य

<details><summary>वेङ्कटनाथः</summary>

कर्म-वासनां समुच्छिद्येति विपरीत-वासना-चोद्यं परिहृतम्।
</details>


अव्याकुलात्मावलोकनं ददाति  
इत्य् अर्थः।  




