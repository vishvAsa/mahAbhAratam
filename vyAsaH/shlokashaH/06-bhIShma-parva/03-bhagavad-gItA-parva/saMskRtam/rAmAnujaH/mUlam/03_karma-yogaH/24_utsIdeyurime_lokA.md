+++
title = "24 उत्सीदेयुरिमे लोका"

+++


<details><summary>वेङ्कटनाथः</summary>

॥3.24॥ शास्त्रम् एवानुसृत्य तवाकरणं नाद्रियेरन्न्  
इत्य् अत्राह **उत्सीदेयुर्** इति।
</details>

॥3.24॥ **अहं** कुलोचितं **कर्म** **न** चेत् **कुर्याम्**  
एवम् एव सर्वे शिष्ट-**लोका** मद्-आचारायत्त-धर्म-निश्चया  


<details><summary>वेङ्कटनाथः</summary>

लोक-शब्दस्याचार-पर-जन-विषयताम् औचित्य-सिद्धाम् अभिप्रेत्योक्तं - **शिष्टलोका** इति।  
**इमे** इतीदं-शब्द-बहुवचनयोः सामर्थ्यात् **सर्व+++(य्)+++** इत्युक्तम्।  
सर्वेषां शास्त्रार्थानां सर्वैर् निश्चेतुम् अशक्यत्वाच्  
छिष्टाचार-दत्त-दृष्टीनाम् उक्ताया अनुवृत्तेः प्रकारम् आलोच्योक्तं  
**मदाचारेत्यादि**।
</details>

अकरणाद् एव  
**उत्सीदेयुः** नष्टा भवेयुः। 

<details><summary>वेङ्कटनाथः</summary>

विशरणाद्यर्थासम्भवात् पुरुषार्थहानाऽपुरुषार्थप्राप्तिरूपो नाश इहोत्साद इत्याह **नष्टा भवेयुर्** इति।  
"असन्न् एव" (तै.आ.6) इत्य्-आदिवद् एतत्।  
</details>



शास्त्रीयाचाराणाम् अपालनात्  
सर्वेषां शिष्ट-कुलानां  
**सङ्करस्य च कर्ता स्याम्**।  

<details><summary>वेङ्कटनाथः</summary>

+++(विहितस्य)+++ अकरणस्योत्साद-हेतुत्वे +++(सति)+++  
अवान्तर-व्यापारः **सङ्करः**।  
स च ब्राह्मणादि-धर्मस्य युद्ध-निवृत्त्य्-आदेः क्षत्रियादिभिर् अनुष्ठानम्। 
</details>

अत एव **इमाः प्रजा उपहन्याम्**। 

<details><summary>वेङ्कटनाथः</summary>

**उपहतिः** - पश्चाद् अपि कर्माऽनर्हता।  
</details>


एवम् एव त्वम् अपि  
शिष्ट-जनाग्रेसर-पाण्डु-तनयः, युधिष्ठिरानुजो ऽर्जुनः सन्  

<details><summary>वेङ्कटनाथः</summary>

स्वात्मनि दृष्टान्तभूते दर्शितम् अर्थं  
दार्ष्टान्तिके ऽभिप्रेतं व्यञ्जयति  
**एवम् एव त्वम्** इति।  
"न मे पार्थास्ति" 3।22 इति पार्थ-शब्द-सम्बुद्ध्य्-अभिप्रेतम्  अनुविधेयत्वोपयोग्याकार-त्रयम् आह **शिष्टे**ति।  
**युधिष्ठिर**-शब्दोपादानं युद्ध-प्रोत्साहनाय  
रण-यज्ञाख्य-क्षेत्रे धर्म-निष्ठता-द्योतनार्थम्।  
किं तव पित्रादि-प्रतिसम्बन्ध्य्-अन्तरेण  
स्वयमेव हि **शिष्ट-जनाग्रेसर**तयोर्वशी--विराट-तनयादि-वृत्तान्तैः प्रसिद्धस् त्वम्  
इत्य् अभिप्रायेणाह **अर्जुनः सन्न्** इति। 
</details>


शिष्टतया यदि ज्ञान-निष्ठायाम् अधिकरोषि,  
ततस् त्वद्-आचारानुवर्तिनो ऽकृत्स्न-विदः शिष्टाश् च मुमुक्षवः  
स्वाधिकारम् अजानन्तः  
कर्म-निष्ठायाम् अनधिकुर्वन्तो विनश्येयुः।  

<details><summary>वेङ्कटनाथः</summary>

> "धर्मो हि शिष्टेनानुष्ठेयः।  
ज्ञान-योगश् च परम-धर्मः।  
ततश् च तद्-अनुवर्तनं लोकस्य मोक्षायैव स्याद्।" 

इति लोक-रक्षैव भवेद् इति शङ्कायाम् उक्तं -  
**स्वाधिकारम् अजानन्त** इति।  
तद् अनधिकारिणां तत्रानुप्रवेशेनोभय-भ्रष्टता स्याद् इति भावः।+++(5)+++  
</details>


अतो व्यपदेश्येन विदुषा  
कर्मैव कर्तव्यम्।

<details><summary>वेङ्कटनाथः</summary>

"लोकसङग्रहं" 3।20 इत्यादिनोक्तम् उपसंहरति अत इति।
</details>
