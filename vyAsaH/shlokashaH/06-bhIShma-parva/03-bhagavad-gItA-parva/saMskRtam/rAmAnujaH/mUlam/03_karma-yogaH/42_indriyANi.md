+++
title = "42 इन्द्रियाणि"

+++

ज्ञानविरोधिषु प्रधानम् आह -  

<details><summary>विस्तारः (द्रष्टुं नोद्यम्)</summary>

॥3.42॥ एवं विरोधिमात्राणाम् इन्द्रियाणां नियन्तव्यत्वम् उक्तम्।  
अथ मनोबुद्धिकामानां नियन्तव्यतरतमत्वादि-सिद्ध्यर्थम् उत्तरोत्तरं विरोधितमत्वेन निर्दिश्यन्त  
इत्य् अभिप्रायेणाह - ज्ञानविरोधिष्विति।  
</details>


॥3.42॥  
ज्ञान-विरोधे प्रधानानि **इन्द्रियाण्य् आहुः** -  


<details><summary>विस्तारः (द्रष्टुं नोद्यम्)</summary>

पर-शब्दस्यात्र कारणत्वादिपरत्वायोगात्  
प्राधान्यम् एव विवक्षितं,  
तच् च प्रकरणवशात् ज्ञान-विरोधापेक्षयेत्य् अभिप्रायेणोक्तञ् - ज्ञान-विरोधे प्रधानानीति।  
</details>


यत इन्द्रियेषु विषय-व्यापृतेष्व्  
आत्मनि ज्ञानं न प्रवर्तते।  

<details><summary>विस्तारः (द्रष्टुं नोद्यम्)</summary>

प्राधान्यं चेन्द्रियाणां देश-कालादि-रूप-सामान्य-विरोध्य्-अन्तरापेक्षया शरीरापेक्षया वा  
सूक्ष्मत्व-दुर्ग्रहत्वादिभिः  
इन्द्रियाणां प्राधान्यहेतुं विरोधित्व-प्रकारम् आह यत इति।  
</details>


**इन्द्रियेभ्यः परं मनः** -  
इन्द्रियेषु उपरतेष्व् अपि  
मनसि विषयप्रवणे आत्मज्ञानं न सम्भवति।  

<details><summary>विस्तारः (द्रष्टुं नोद्यम्)</summary>

इन्द्रियेभ्यो मनसः परत्वे हेतुम् आह इन्द्रियेष्विति।  
पूर्ववाक्यात् यतः इत्य् अनुषञ्जनीयम्।   
एवमुत्तरत्रापि हेतुवाक्ये भाव्यम्।  
विषयासन्निधान-हठात्  
करणादिना बाह्येन्द्रियेषु विषयेभ्य उपरतेष्वपि  
मनसा तत्-तद्-विषयेषु चिन्त्यमानेष्व्  
आत्मज्ञानं न स्यात्  
ततो बाह्येन्द्रियोपरति-वेलायाम् अपि विरोधित्वाद्  
अस्य तेभ्यः परत्वम्।  
</details>


**मनसस् तु परा बुद्धिः** -  
मनसि विषयान्तरविमुखे ऽपि  
विपरीताध्यवसाय-प्रवृत्तायां बुद्धौ  
न आत्मज्ञानं प्रवर्तते।  



सर्वेषु बुद्धिपर्यन्तेषु उपरतेष्व् अपि  
इच्छा-पर्यायः कामो रजःसमुद्भवो वर्तते चेत्  
स एव +एतानि इन्द्रियादीन्य् अपि स्वविषयेषु वर्तयित्वा  
आत्मज्ञानं निरुणद्धि।  
तद् इदम् उच्यते  
**यो बुद्धेः परतस् तु सः** इति  
बुद्धेर् अपि यः परः  
स काम इत्यर्थः।
