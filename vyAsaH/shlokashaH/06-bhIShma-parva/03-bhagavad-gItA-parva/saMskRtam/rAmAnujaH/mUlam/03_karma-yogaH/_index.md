+++
title = "+2"
+++

<details><summary>वेङ्कटनाथः</summary>

अथ सङ्गतिं विवक्षुः  
साक्षान्-मोक्षोपायं, वक्ष्यमाणं च तत्-स्वरूपं, तत्-प्राप्यं च दर्शयन्  
द्वितीयाध्यायोक्तार्थस्य साक्षान्-मोक्षोपायत्वाभावेन  
अपवर्ग-प्रधाने शास्त्रे सङ्गत्य्-अभाव-शङ्कां परिहर्तुम्  
इति-कर्तव्यतात्वं प्रथयति तद् एवम् इति। 
</details>


तद् एवम् मुमुक्षुभिः प्राप्यतया  

<details><summary>वेङ्कटनाथः</summary>

तत् - छङ्कराद्य्-उक्त-प्रकार-निराकरणेन  
यथावद् द्वितीयाध्याय-निर्वाहाद् इत्य् अर्थः।  
एवम् इति स्वोक्तौचित्यं निर्दिशति।  
</details>


वेदान्तोदित-- निरस्त-निखिलाविद्यादि-दोष-गन्ध– +अनवधिकातिशयासङ्ख्येय-कल्याण-गुण-गण-- परब्रह्म-पुरुषोत्तम-प्राप्त्य्-उपाय-भूत-- वेदनोपासन-ध्यानादि-शब्द-वाच्य-- तदैकान्तिकात्यन्तिक-भक्तिं वक्तुं  
तद्-अङ्ग-भूतं "य आत्मापहतपाप्मा" इत्यादि-प्रजापति-वाक्योदितं प्राप्तुर् आत्मनो याथात्म्य-दर्शनं  
तन्-नित्यता-ज्ञान-पूर्वक– +असङ्ग-कर्म-निष्पाद्य-- ज्ञान-योग-साध्यम् उक्तम्।


<details><summary>वेङ्कटनाथः</summary>

> "ब्रह्मविद् आप्नोति परम्" तै.उ.2।1।1,  
> "परं ज्योतिर् उपसम्पद्य" छा.उ.8।3।4,  
> "परात् परं पुरुषम् उपैति" मुं.उ.3।2।8,  
> "रसं ह्य् एवायं लब्ध्वाऽऽनन्दी भवति" तै.उ.2।7,  
> "परमं साम्यम् उपैति" मुं.उ.3।2।7। 

आत्म-दर्शनस्य पर-विद्याङ्गतायां प्रमाणं प्रपञ्चयति प्रजापतीति। 
</details>

प्रजापति-वाक्ये हि  
दहर-वाक्योदित-- पर-विद्या-शेषतया  

<details><summary>वेङ्कटनाथः</summary>

फलवत्-सन्निधाव् अफलं तद्-अङ्गम्।+++(5)+++  
तत्र सन्निधिस् तावद् उच्यते दहरेति।  
</details>

प्राप्तुर् आत्मनस् स्वरूप-दर्शनम्,

> "यस् तम् आत्मानम् अनुविद्य विजानाति"

इत्य् उक्त्वा  
जागरित-स्वप्न-सुषुप्त्य्-अतीतं प्रत्यग्-आत्म-स्वरूपम् अशरीरं प्रतिपाद्य,

<details><summary>वेङ्कटनाथः</summary>

प्रत्यग्-आत्म-विषयत्व-व्यक्त्य्-अर्थं  
तत्-प्रकरणोदित-प्रत्यग्-आत्म-परिशोधन-प्रकारम् आह  
जागरितेति। 

प्रजापतिर् हि क्रमाज् जागरिताद्यवस्था-त्रय-विशिष्टं प्रत्यगात्मानम् उपदिदेश।  
इन्द्रस् तु

> "नाहम् अत्र भोग्यं पश्यामि"  
> छां.उ.8।9।10।2

इति तत्र-तत्र विमुखः  
पुनः पुनः पप्रच्छ।

ततश् च शुश्रूषोर् योग्यतां विज्ञाय प्रजापतिः,

> "अशरीरं वाव सन्तम्" छां.उ.8।12।1

इति परिशुद्धं स्वरूपम् उक्तवान्।
</details>


> "एवम् एवैष सम्प्रसादो  
> ऽस्माच् छरीरात् समुत्थाय  
> परं ज्योतिर् उपसम्पद्य  
> स्वेन रूपेणाभिनिष्पद्यते"

इति दहर-विद्या-फलेनोपसंहृतम्।  

<details><summary>वेङ्कटनाथः</summary>

अत्राङ्गत्व-सिद्ध्य्-अर्थं  
दहर-विद्यातः पृथक्-फलाभावं, तद्-एक-फलत्वं चाह — एवम् एवेति।

एतद् उक्तं भवति — प्रजापति-वाक्यं हि दहर-विद्या-प्रकरण-गतं,  
न च प्रजापति-वाक्योदित-- प्रत्यग्-आत्म-दर्शनस्य निश्श्रेयसातिरिक्तं फलम् उक्तम्।  
न च केवल-प्रत्यगात्म-दर्शनं निश्श्रेयस-साधनं,  
"नान्यः पन्थाः" श्वे.उ.3।8,6।15 इत्यादि-विरोधात्,  
तत्-क्रतु-न्यायाच् च।+++(5)+++

न चात्र जीव-प्राप्तिर् एव फलम् उच्यते,  
"परं ज्योतिः" इति विशेषणात्,  स्
"नारायणः परं ज्योतिः" म.ना.उ.11।4 इत्यादिना च पर-ज्योतिश्-शब्दस्य परमात्म-विषयत्व-प्रसिद्धेः,  
दहर-विद्यायां पूर्वत्रापि तस्यैव पर-ज्योतिश्-शब्देनोक्तेः,  
उपसम्पत्तुर् आत्म-सम्पत्तव्याद् भेदस्य च स्वरस-सिद्धेः,  
प्राप्तुर् आत्मनः परब्रह्म-साम्यापन्न-- पुरुष-लभ्य-- निरतिशय-स्वच्छन्द-भोग-- निर्दुःखताद्य्-अभिधानाच् च।  

अतः प्रधान-फलस्यैवात्र  
तद्-अङ्गेऽपि निर्देशात्  
पर-विद्याङ्गं प्रत्यग्-आत्म-दर्शनम् इति।
</details>


अन्यत्रापि,

<details><summary>वेङ्कटनाथः</summary>

अथ "न जायते म्रियते" 2।20 इत्यादिभिः  
कतिपय-पदावापोद्वाप-भेदितैः श्लोकैः  
प्रत्यभिज्ञातार्थतया भगवद्-गीता-प्रबन्ध-समानाकारां  
भक्ति-शब्द-कण्ठोक्तिमतीं कठ-वल्लीम् उपनिषदम्  
उक्तस्यार्थस्य निर्विशङ्कं विशदीकरणायोदाहरति — अन्यत्रापीति।
</details>


> "अध्यात्म-योगाधिगमेन देवं  
मत्वा, धीरो हर्ष-शोकौ जहाति"

इत्य् एवम्-आदिषु,  
"देवं मत्वे"ति विधीयमान-पर-विद्याङ्गतया  
"अध्यात्म-योगाधिगमेने"ति प्रत्यग्-आत्म-ज्ञानम् अपि विधाय,

<details><summary>वेङ्कटनाथः</summary>

साङ्ग-सफल-प्रधान-विधि-वाक्ये  
प्रधानांशम् अङ्गांशं च विभजते — देवं मत्वेति।  

"अध्यात्म-योगाधिगमेन" इत्यत्र  
साक्षात्-पर-विषय-योग-परत्वे  
"मत्वा" इत्य्-अस्य साध्यत्वायोगात्,  
शास्त्र-जन्य-ज्ञाने योग-शब्दस्यावाचकत्वात्,  
"मत्वा" इत्यत्र "शास्त्रेणे"त्य् अध्याहृत्य  
तद्-व्युत्क्रमान्वयानौचित्यात्,  
जीवस्यापि परवत्  
तत्रैव विवरिष्यमाणत्वाच् च  
जीवालम्बन-योग-परत्वं युक्तम्। 
</details>


> "न जायते म्रियते वा विपश्चित्"

इत्य्-आदिना प्रत्यग्-आत्म-स्वरूपं विशोध्य,  

<details><summary>वेङ्कटनाथः</summary>

अङ्गतया विहितस्य ज्ञानस्य ज्ञेयैक-निरूपणीय-स्वरूपस्य  
आपेक्षिक-ज्ञेय-स्वरूप-शोधनोपदेशम् आह — न जायत इति।  
एवं प्रथम-षट्कोपबृंहणीयांश उक्तः,  
यथा सङ्गृहीतं —  

> "ज्ञान-कर्मात्मिके निष्ठे  
> योग-लक्षे सुसंस्कृते।  
> आत्मानुभूति-सिद्ध्य्-अर्थे  
> पूर्व-षट्केन चोदिते" 

गी.सं.2 इति। 
</details>

<details><summary>वेङ्कटनाथः</summary>

अथ द्वितीय-तृतीय-षट्कोपबृंहणीयांशम् उदाहरति —  
"अणोर् अणीयान्" इत्यादिना।  
इदम् अपि सङ्गृहीतं — 

> "मध्यमे भगवत्-तत्त्व-  
> याथात्म्यावाप्ति-सिद्धये।  
> ज्ञान-कर्माभिनिर्वर्त्यो  
> भक्ति-योगः प्रकीर्तितः॥  
> 
> प्रधान-पुरुष-व्यक्त-  
> सर्वेश्वर-विवेचनम्।  
> कर्म-धीर् भक्तिर् इत्य्-आदिः  
> पूर्व-शेषो ऽन्तिमोदितः"  
> गी.सं.3,4 

इति। 
</details>


"अणोर् अणीयान्", इत्य् आरभ्य,

> "महान्तं विभुम् आत्मानं  
> मत्वा धीरो न शोचति",

> नायम् आत्मा प्रवचनेन लभ्यो  
> न मेधया +++(→मननादिना)+++ न बहुना श्रुतेन।  
> +++(ध्यान-विशेषादिना प्रीतः)+++ यम् एवैष वृणुते तेन लभ्यस्  
> तस्यैष आत्मा विवृणुते तनूं स्वाम्॥ भ्ग्र्_३।

इत्य्-आदिभिः  
+++(क्रमशः)+++ पर-स्वरूपं, तद्-उपासनम्, उपासनस्य च भक्ति-रूपतां प्रतिपाद्य,

<details><summary>वेङ्कटनाथः</summary>

"अणोर् अणीयान्" इत्यादेर् अर्थम् आह — पर-स्वरूपम् इति।  
"महान्तं विभुम्" इत्य्-आद्य्-उक्तम् आह — तद्-उपासनम् इति।  
"नायम् आत्मा" इत्यस्याभिप्रेतम् आह — उपासनस्य चेति।  
केवल-मनन-निदिध्यासन-श्रवण-निषेध-मुखेन  
भक्त्य्-आख्य--वरणीयता-हेतु-- गुण-विशेष-विधि-परम् इदं वाक्यम्  
इति शारीरक-भाष्यादिषु विशदं व्याख्यातम्। 
</details>


> विज्ञान-सारथिर् यस् तु  
> मनः-प्रग्रहवान् नरः।  
> सो ऽध्वनः पारम् आप्नोति  
> तद्-विष्णोः परमं पदम्॥ भ्ग्र्_३।

इति पर-विद्या-फलेनोपसंहृतम्।

<details><summary>वेङ्कटनाथः</summary>

"मत्वा धीरो हर्ष-शोकौ जहाति",  
"मत्वा धीरो न शोचति"  
इत्य् उक्तस्यैव पर-विद्या-फलस्योपसंहारेऽपि  
विशदोपदेशं +++(→आह)+++ प्रत्यग्-आत्म-ज्ञानस्यैतद्-एक-फलत्व-प्रदर्शनायाह — विज्ञानेति। 

> एवम् उपक्रमोपसंहारादिभिः  
पर-विद्यामयेऽस्मिन् प्रकरणे  
"अध्यात्म-योगाधिगमेन देवं मत्वा"  
इति परमात्म-ज्ञान-कारणतया निर्दिष्टं  
पृथक्-फल-रहितं च  
प्रत्यग्-आत्म-ज्ञानं पर-विद्याङ्गतया सिद्धम्

इति तद्-उपबृंहणतया प्रतीयमानेऽस्मिन्न् अपि प्रकरणे  
तथात्वम् अध्यवसातव्यम् इत्य् उक्तं भवति।
</details>


अतः परम्  
अध्याय-चतुष्टयेन  
इदम् एव प्राप्तुः प्रत्यगात्मनो दर्शनं  
ससाधनं प्रपञ्चयति।

<details><summary>वेङ्कटनाथः</summary>

एवं सङ्क्षेपोक्ति-पर्यवसाने प्रतिपत्ति-सौकर्याय  
कुमति-मत-भङ्गाय च
आत्म-ज्ञानस्य वक्ष्यमाण-पर-विद्याङ्गताम् उपपाद्य  
उक्त-विस्तर-रूपस्य प्रथम-षट्क-शेषस्योक्तांशेन सङ्गतिम् आह — अतः परम् इति।  
एकस्मिन्न् एव षट्के सङ्ग्रह-विस्तर-रूपेण पेटिका-भेद-प्रवृत्तिः।  

"इदम् एवे"त्य् अवधारणेनाध्याय-चतुष्टये परमात्म-प्रसङ्ग-तद्-ध्यानादेः  
"युक्त आसीत मत्-परः" 2।68 इति पूर्ववद् एव  
आत्म-दर्शन-शेषत्वम् अवगमयति।  
पुनरुक्ति-परिहाराय "प्रपञ्चयति" इत्य् उक्तम्।  
स-प्रयोजनत्वाय प्रपञ्चन-प्रकारम् आह स-साधनम् इति।
</details>
