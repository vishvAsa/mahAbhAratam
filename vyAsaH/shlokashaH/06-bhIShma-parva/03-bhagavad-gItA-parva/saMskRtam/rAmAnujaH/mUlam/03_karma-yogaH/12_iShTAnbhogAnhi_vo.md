+++
title = "12 इष्टान्भोगान्हि वो"

+++
॥3.12॥ **यज्ञ-भाविताः** यज्ञेन आराधिता  
मद्-आत्मका **देवा  
इष्टान् भोगान् वो दास्यन्ते**  
परम-पुरुषार्थ-लक्षणं मोक्षं साधयतां  
ये इष्टा भोगास् तान्  
पूर्व-पूर्व-यज्ञ-भाविता देवा दास्यन्ते।  

> उत्तरोत्तराराधनापेक्षितान् सर्वान् भोगान्  
वो दास्यन्ति 

इत्यर्थः।  
स्वाराधनार्थतया  
**तैर् दत्तान्** भोगान्  
तेभ्यो **ऽप्रदाय यो भुङ्क्ते**  
चोर **एव सः।**  

चौर्यं हि नाम  
अन्यदीये तत्-प्रयोजनायैव परिकॢप्ते वस्तुनि  
स्वकीयता-बुद्धिं कृत्वा  
तेन स्वात्म-पोषणम्।  

अतो ऽस्य न परम-पुरुषार्थानर्हता-मात्रम्  
अपि तु निरय-गामित्वं च भविष्यति  

इत्यभिप्रायः।
