+++
title = "20 कर्मणैव हि"

+++
<details><summary>वेङ्कटनाथः</summary>

॥3.20॥ कर्मयोगस्य ज्यायस्त्वं शिष्टानुष्ठानेनोदाह्रियते — "कर्मणैव" इति।  
</details>


॥3.20॥

यतो ज्ञानयोगाधिकारिणो ऽपि  
कर्मयोग एव आत्म-दर्शने श्रेयान्  
अत एव हि **जनकादयो** राजर्षयो ज्ञानिनाम् अग्रेसराः  

<details><summary>वेङ्कटनाथः</summary>

**हि**-शब्द-सूचितं ज्ञानयोगाधिकारं दर्शयति —  
"राजर्षयो ज्ञानिनाम् अग्रेसराः" इति।  
राजानो हि विस्तीर्णागाध-मनसः,  
तत्रापि ऋषित्वाद् अतीन्द्रियार्थ-द्रष्टारः,  
तत्राप्य् आत्म-विदः,  
तत्रापि निसर्ग-निगृहीतेन्द्रियत्वात् प्रकृष्टोत्पत्तिक-सत्त्वादिना च  
तेषाम् अग्रगण्या इत्य् अर्थः।
</details>

कर्मयोगेन **एव संसिद्धिम् आस्थिताः** आत्मानं प्राप्तवन्तः।  

<details><summary>वेङ्कटनाथः</summary>

"कर्मणैव" इत्य् एवकारो  
ज्ञानयोग-शक्तस्यापि कर्मयोगानुपरति-परः।  

संसिद्धि-शब्दस्य "परम् आप्नोति" इत्य् उक्त-निदर्शन-परत्वाद्  
"आत्मानं प्राप्तवन्तः" इत्य् उक्तम्।  

एवं च सति "कर्मणैव" इति  
पूर्व-प्रसक्त-ज्ञानयोग-नैरपेक्ष्य-परम् अवधारणम् अप्य् उपपन्नं भवति।  
</details>


एवं प्रथमं 

> मुमुक्षोर् ज्ञान-योगानर्हतया कर्म-योगाधिकारिणः कर्म-योग एव कार्य इत्य् 

उक्त्वा  

> ज्ञानयोगाधिकारिणो ऽपि ज्ञान-योगात् कर्मयोग एव श्रेयान्  

इति सहेतुकम् उक्तम्।  

<details><summary>वेङ्कटनाथः</summary>

उत्तर-सङ्गत्यर्थम् उक्तं सङ्ग्रहेणोद्गृह्णाति — "एवम्" इति।
</details>


इदानीं शिष्टतया व्यपदेश्यस्य  

<details><summary>वेङ्कटनाथः</summary>

इदानीम् इत्यनेन  
"लोक-सङ्ग्रहम्" इत्य्-आदिकं  

> "विद्वान् युक्तः समाचरन्" [3.26] 

इत्य् अन्तम् अविच्छिन्नम्। 
</details>


सर्वथा कर्मयोग एव कार्य इत्य् उच्यते-

<details><summary>वेङ्कटनाथः</summary>

"सर्वथा" इति।  
लोक-रक्षार्थं,  
लोकोपप्लव-जनित--स्व-पापेन ज्ञानयोगाद् अपि प्रच्यावकेन  
उभय-भ्रष्टत्व-परिहारार्थं चेत्य् अर्थः।  
</details>


> लोक-सङ्ग्रहं पश्यन् अपि  

<details><summary>वेङ्कटनाथः</summary>

"लोकसङ्ग्रहम् अपि" इत्य्-अन्वये लोकसङ्ग्रहस्याप्रधानता प्रतीयेत;  
"पश्यन्न् अपि" इत्य् उक्ते तु  
कर्म-कर्तव्यतायां पूर्वोक्त-हेतुभ्यो लोक-सङ्ग्रहस्याधिक्यं द्योत्येतेत्य् अयम् अन्वय उक्तः।
</details>


> कर्मैव कर्तुम् अर्हसि।

<details><summary>वेङ्कटनाथः - एव</summary>

एवकारो ज्ञानयोग-व्यवच्छेदाय  
"कर्तुम् एवार्हसि" इत्य् अन्वेतव्य इत्य् अभिप्रायेणोक्तं  
"कर्मैव कर्तुम् अर्हसि" इति। 

यद्वा, "लोकसङ्ग्रहम् एव" इत्य् एवकारो  
लोकसङ्ग्रहस्य नैरपेक्ष्य-परः।  
"कर्मैव" इति तु प्रकरणापन्नम् उक्तम्।
</details>

<details><summary>वेङ्कटनाथः - अर्हसि</summary>

"अर्हसि" इत्य्-अनेन  
कर्म-योगैकानुष्ठान-कारणम् अर्जुनस्य वैशिष्ट्यं द्योत्यते।  
</details>

