+++
title = "21 यद्यदाचरति"

+++
॥3.21॥ **श्रेष्ठः** कृत्स्न-शास्त्र-ज्ञातृतया अनुष्ठातृतया च प्रथितो

<details><summary>वेङ्कटनाथः</summary>

"श्रेष्ठः" इति।  
प्रशस्यस्य श्रः (अष्टा. 4.3.60) इत्य् अनुशासनात् प्रशस्य-तम इत्य् अर्थः।  
तच् च अस्य प्रशस्यतमत्वम्  
अनुष्ठातॄणाम् अनुविधेयानुष्ठानत्वोपयोगीति मत्वा,  

> "तान् अकृत्स्नविदो मन्दान्  
कृत्स्नवित् न विचालयेत्" [3.29] 

इति वक्ष्यमाणं चानुसन्धाय  
कृत्स्न-शास्त्र-ज्ञतया अनुष्ठातृतया च प्रथित इत्य् उक्तम्। 

अकृत्स्नविदो ऽनुष्ठातुः,  
कृत्स्नवित्त्वे ऽप्य् अननुष्ठातुः,  
उभयाकारवत्त्वे ऽपि अप्रसिद्धस्य अनुविधेयानुष्ठानता नास्तीति  
तद्-व्यवच्छेदाय पदत्रयम्।
</details>


**यद् यद् आचरति  
तत् तद् एव** अकृत्स्नविद् **जनः** अप्य् आचरति।  

<details><summary>वेङ्कटनाथः</summary>

"स यत्-प्रमाणं कुरुते" इत्यत्र  

> "स यत् शास्त्रं प्रमाणीकरोति,  
तद् अनुवर्तते लोकः" 

इत्यस्मिन्न् अर्थे  
तद्-अनुवर्तनस्य तद्-अर्थानुष्ठान-रूपत्वाद्  
अर्थतः पुनरुक्तिः स्यात्। 

"कुरुते" इति चैतद्  
"बुध्यते" इत्यस्मिन्न् अर्थे नेतव्यम्।  
"लोकसङ्ग्रहम् एवापि सम्पश्यन् कर्तुम् अर्हसि" इति पूर्व-वाक्ये च  
"कर्तुम् अर्हसि" इत्य् एतावन्मात्रम् उक्तं,  
"श्रुति-स्मृत्यादिकम् अपि प्रमाणीकर्तुम् अर्हसी"त्य् अनुपन्यस्तं येन  
तद्-अर्थम् इदम् उच्येत।  
</details>


अनुष्ठीयमानम् अपि कर्म  
श्रेष्ठो **यत्-प्रमाणं** यद्-अङ्गयुक्तम् अनुतिष्ठति  

<details><summary>वेङ्कटनाथः</summary>

"यद् यद् आचरति" इत्य् अङ्गिन्य् अनुष्ठेय-स्वरूपे निर्दिष्टे  
तत्-प्रकारे त्व् अपेक्षिते  
बुभुत्सा जायते,  
अतस् तद्-अभिधानम् एवोचितम् इत्य् अभिप्रायेण  
"यत्-प्रमाणं यद्-अङ्ग-युक्तम्" इत्य् उक्तम्।

**प्रमाण**-शब्दो ऽत्रावधि-परः,  
अनुष्ठेय-कर्म-स्वरूपस्य चावधिर् अङ्गान्य् एव।  
अत एव हि विध्य्-अन्त-शब्देन  
इति-कर्तव्यताम् उपचरन्ति।  
"यत्-प्रमाणं यथाभूतम्" इति यादव-प्रकाश-भाष्यम् अप्य् एतत्-परम् एव।  
अस्मिन्न् अर्थे  
"कुरुते" इति शब्द-स्वारस्य-प्रदर्शनाय  
"अनुतिष्ठति" इत्य् उक्तम्।  
अन्यथा अर्थान्तरे लक्षणा स्याद् इति भावः।
</details>


तद्-अङ्गयुक्तम् एव अकृत्स्नविद् **लोको** ऽप्य् अनुतिष्ठति।  

<details><summary>वेङ्कटनाथः</summary>

"यत्-प्रमाणम्" इति निर्दिष्ट-विशिष्ट-सिद्ध्य्-अर्थं  
तच्-शब्दार्थम् आह —  
तद्-अङ्ग-युक्तम् इति। 

> ननु यच्-शब्देनाङ्गे निर्दिष्टे  
> कथं तच्-शब्देनाङ्ग-विशिष्ट-परामर्शः? 

इत्थं — यद्-अङ्ग-युक्तम् अनुतिष्ठति  
तद् आचरतीत्य् उक्ते  
तद्-अङ्गम् आचरतीत्य् एव शब्द-वृत्तिः।  
अङ्गस्य च अङ्गि-पृथग्-भावायोगाद्  
अर्थतस् तद्-अङ्ग-विशिष्टम् इति सिद्धम्।
</details>


अतो लोकरक्षार्थं  
शिष्टतया प्रथितेन श्रेष्ठेन  
स्ववर्णाश्रमोचितं कर्म  
सकलं सर्वदा अनुष्ठेयम्।  

<details><summary>वेङ्कटनाथः</summary>

आभिप्रायिकौ करण-अकरणयोर् अर्थानर्थौ प्रकाशयति — "अतः" इति।  
लोकानुविधेयानुष्ठानत्वाद् इत्य् अर्थः।  
"सर्वदा" इति — यावद्-आत्म-प्राप्तिर् इत्य् अर्थः। 
</details>

अन्यथा लोक-नाश-जनितं पापं  
ज्ञानयोगाद् अप्य् एनं प्रच्यावयेत्।

<details><summary>वेङ्कटनाथः</summary>

> ननु स्वयं यदि ज्ञानयोगेन मुक्तो भवति,  
> किम् अस्य लोकेन सङ्गृहीतेनासङ्गृहीतेन वा? 

इत्य् अत्राह — "अन्यथा" इति।  
"ज्ञानयोगाधिकार्य् अहम्" इति कृत्वा कर्मयोग-परित्यागे सतीत्य् अर्थः।  
ज्ञानयोगाद् अपीत्य् अपि-शब्द  
उभय-भ्रष्टतां द्योतयति।
</details>
