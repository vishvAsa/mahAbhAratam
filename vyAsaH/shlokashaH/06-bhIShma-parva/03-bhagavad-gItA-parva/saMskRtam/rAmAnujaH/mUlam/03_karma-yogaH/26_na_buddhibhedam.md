+++
title = "26 न बुद्धिभेदम्"

+++
॥3.26॥**अज्ञानाम्** आत्मन्य् अकृत्स्न-वित्तया  

ज्ञान-योगोपादानाशक्तानां मुमुक्षूणां  
**कर्म-सङ्गिनाम्**  

अनादि-कर्म-वासनया कर्मणि +एव नियतत्वेन कर्म-योगाधिकारिणां  

<details><summary>वेङ्कटनाथः</summary>

॥3.26॥

कर्म-वासना उत्तरोत्तर-पुण्य-पापारम्भक-- पूर्व-पूर्व-पुण्य-पापांश-विशेषः,  
उत्तरोत्तर-शरीर-प्रेरण-समर्थ-- स्मृति-हेतुः,  
पूर्वपूर्व-शरीर-प्रेरणानुभव-विशेष-- जनित-संस्कारो वा  
वादित्र-वादनादि-संस्कारवत्।+++(5)+++  
</details>


> "कर्मयोगाद् अन्यथा ऽऽत्मावलोकनम् अस्ति" 

इति **न बुद्धिभेदं जनयेत्।**  

<details><summary>वेङ्कटनाथः</summary>

बुद्धि-भेदो बुद्धेर् अन्यथाकरणं, तच् च प्रकृत-विषयं दर्शयति — कर्म-योगाद् अन्यद् इत्य् आदिना।
</details>


किं तर्हि?  
आत्मनि कृत्स्न-वित्तया ज्ञान-योगशक्तो ऽपि  
पूर्वोक्त-रीत्या  

> कर्म-योग एव ज्ञान-योग-निरपेक्ष आत्मावलोकन-साधनम्  

इति बुद्ध्या **युक्तः**  

<details><summary>वेङ्कटनाथः</summary>

"युक्तः" इत्यनेन  
लोक-सङ्ग्रहार्थं कुर्वतः  
स्वापेक्षित-विलम्बाभावाय  
प्राग्-उक्त-निरपेक्षत्व-बुद्धि-योगो विवक्षित इति  
"बुद्ध्या युक्तः" इत्य् उक्तम्।
</details>

कर्म एव **आचरन्**  
सर्व-कर्मस्व् अ-कृत्स्न-विदां प्रीतिं जनयेत्।  

<details><summary>वेङ्कटनाथः</summary>

"जोषयेत्" इत्यस्यार्थ "प्रीतिं जनयेद्" इति।  
"जुषी प्रीति-सेवनयोः" इति धातुः।  
कर्म-सङ्गिनः पुरुषान्  
सर्व-कर्माणि जोषयेद् इत्य् अन्वयः॥
</details>

