+++
title = "01 ज्यायसी चेत्कर्मणस्ते"

+++
   

॥3.1॥ अर्जुन उवाच  
यदि **कर्मणो बुद्धिः** एव **ज्यायसी** इति **ते मता**  

<details><summary>वेङ्कटनाथः</summary>

॥3.1॥ अत्रार्जुनः प्राग् एव समर-व्यापार-विरति-- वासना-यन्त्रितः  
कर्म-योग-ज्ञान-योगाख्य-- प्रवृत्ति-निवृत्त्यात्मक-साधनोपदेशे निवृत्त्य्-उपदेशांश-रसिकश्  
चोद्य-मुखेन पृच्छति — ज्यायसीति।  

प्रथम-श्लोकस्यान्वयं तावद् आह — यदीति।
</details>


किमर्थं तर्हि **घोरे कर्मणि मां नियोजयसि**?  

<details><summary>वेङ्कटनाथः</summary>

> कर्मणो बुद्धिर् ज्यायसीति कुत्रोपदिष्टं —  
>
> > "दूरेण ह्य् अवरं कर्म  
> बुद्धि-योगात्" 2।49 
>
> इत्य्-आदि तु बुद्धि-विशेष-विशिष्ट-- कर्म-योग-परम् इति व्याख्यातं,  
ज्यायस्त्वं च किं-रूपम् इहाभिमतम्?  
> बुद्धेर् ज्यायस्त्वे च  
> कर्मणि यथाधिकारं नियोगस्य को दोषः?  
> घोर-शब्दश् च भयङ्कर-पर्यायः,  
> न च कर्म-योगो भयङ्करः,  
> किं-शब्दश् चात्र प्रश्न-परो वा प्रतिक्षेप-परो वा,  

इत्य्-आदिकम् आशङ्क्याह — एतद् उक्तम् इति। 
</details>


एतद् उक्तं भवति -  

> > ज्ञाननिष्ठैव आत्मावलोकनसाधनं,  

<details><summary>वेङ्कटनाथः</summary>

तत्र बुद्धेर् ज्यायस्त्व-प्रकारं  
पूर्वं तद्-उक्ति-प्रकारं चाह — ज्ञान-निष्ठैवेति।  
</details>

> > कर्मनिष्ठा तु तस्या निष्पादिका आत्मावलोकन-साधन-भूता च,  

<details><summary>वेङ्कटनाथः</summary>

स्थित-प्रज्ञता-प्रकरणे  
कर्मणो ज्ञान-निष्ठा-हेतुत्वम् उक्तं,  
ज्ञान-निष्ठाया एव चात्मावलोकन-हेतुत्वं,  
ततश् चाव्यवधानाद् बुद्धिर् ज्यायसीति।  

यथाऽधिकारं नियोगानर्हत्वाय  
ज्ञान-निष्ठा-निष्पादनस्य कर्म-प्रत्यनीक-रूपत्वम् उक्तं प्रकटयति — आत्मेति।
</details>

> > ज्ञान-निष्ठा सकलेन्द्रिय-मनसां शब्दादि-विषय-व्यापारोपरति-निष्पाद्या  
> 
> इत्य् अभिहिता।  

<details><summary>वेङ्कटनाथः</summary>

"यदा संहरते" 2।58 इत्य्-आद्य्-उक्तं स्मारयति — सकलेन्द्रियेत्यादिना।
</details>

> इन्द्रिय-व्यापारोपरति-निष्पाद्यम् आत्मावलोकनं चेद् सिषाधयिषितं  
सकल-कर्म-निवृत्ति-पूर्वक-- ज्ञान-निष्ठायाम् एव अहं नियोजयितव्यः।  

<details><summary>वेङ्कटनाथः</summary>

"किं"-शब्दस्य प्रतिक्षेप-परत्वं,  
"ज्यायसी चेत्" इत्यत्र चेच्-छब्दस्य निश्चित-विषयत्वं चाभिप्रेत्य  
फलितम् आह — इन्द्रिय-व्यापारेति।  
सकल-कर्मेत्य् अ-सङ्ग-कर्म-सङ्ग्रहण-परम्। 
</details>


> किमर्थं घोरे कर्मणि सर्वेन्द्रियव्यापाररूपे  
आत्मावलोकनविरोधिनि कर्मणि  
मां नियोजयसि 

इति।

<details><summary>वेङ्कटनाथः</summary>

किम्-अर्थम् इति।  

> न तावत् स्व-प्रयोजनार्थं - परिपूर्णत्वात्,  
>
> न च सांसारिक-फल-प्रदानार्थं,  
जनार्दनस्य जनि-निरासकस्य तव तन्-निवर्तन-स्वाभाव्यात्,  
>
> नापि भू-भार-भूत-- धार्तराष्ट्रादि-वध-निमित्तीकृत-- मद्-विप्रलम्भार्थम्,  
प्रपन्नं मां प्रति केशवस्य ब्रह्म-रुद्रादि-पितुस् ते तद्-अनौचित्यात्, 
>
> नापि फल-शैघ्र्यार्थं - पारम्पर्यस्य पूर्वम् उपदिष्टत्वात्,  
>
> न च सौकर्यार्थम् अकरण-निमित्त-प्रत्यवाय-परिहारार्थं वा  
सकलेन्द्रिय-व्यापार-रूपत्वेन तद्-उपरति-निष्पाद्य-- आत्मावलोकन-विरोधितया मुमुक्षोर् घोरत्वात्। 
>
> न च लोक-सङ्ग्रहार्थं,  
लोकस्यापि यथावस्थिताकारोपदेशस्यैवोचितत्वात्। 
>
> अतो भवतः प्राण-समतया भवतैवोद्घोषितं मां  
भवद्-अनभिमते कर्मणि न नियोजयितुम् अर्हसि 

इति भावः।  

घोर-शब्दस्यात्र शास्त्रीय-प्राणि-पीडन-परत्वायोगात्  
प्रकृतोपयुक्तम् अभिप्रेतम् आह — सर्वेन्द्रिय-व्यापार-रूप इति।  
तथापि कथं घोरत्वम् इत्यत्राह — आत्मावलोकन-विरोधिनीति।
</details>
