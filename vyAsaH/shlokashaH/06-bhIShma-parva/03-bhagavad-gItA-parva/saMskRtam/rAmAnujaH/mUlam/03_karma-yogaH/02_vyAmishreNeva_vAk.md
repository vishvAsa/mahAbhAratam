+++
title = "02 व्यामिश्रेणेव वाक्येन"

+++

<details><summary>वेङ्कटनाथः</summary>

॥3.2॥ उक्तम् अर्थं हेतूकुर्वन् द्वितीय-श्लोकार्थम् आह अत इति।
</details>

॥3.2॥ अतो **व्यामिश्रवाक्येन** मां  

<details><summary>वेङ्कटनाथः</summary>

अचेतनाया बुद्धेर् मोहनस्यौपचारिकत्वान् "माम्" इत्य् उक्तम्।
</details>

**मोहयसीव** इति **मे** प्रतिभाति  

<details><summary>वेङ्कटनाथः</summary>

इव-शब्द-द्योतितम् आह प्रतिभातीति।  
एतेन कारुणिकत्वात् त्वं तावन् न मोहयसि,  
अहं तु मन्दो मुह्यामीत्य् उक्तं भवति।  
</details>


तथा ह्य् आत्मावलोकन-साधन-भूतायाः सर्वेन्द्रिय-व्यापारोपरति-रूपाया ज्ञान-निष्ठायास्  
तद्-विपर्यय-रूपं कर्म साधनं  
तद् एव कुर्व् इति वाक्यं विरुद्धं व्यामिश्रम् एव।+++(5)+++  

<details><summary>वेङ्कटनाथः</summary>

व्यामिश्र-शब्दाभिप्रेतं व्याघातं तत्-प्रकारं चोपपादयति तथा हीति। 
तद्-विपर्यय-रूपं कर्म तस्याः कथं साधनं,  
तद्-विरुद्धं च कथं तद्-अर्थिना कर्तव्यम्  
इति व्याहति-द्वयम् इहाभिप्रेतम्।  
</details>


तस्माद् एकम् अमिश्ररूपं वाक्यं वद  

<details><summary>वेङ्कटनाथः</summary>

"एकम्" इत्य् एतन्  
न ज्ञान-कर्मणोर् अन्यतर-विषयं,  
तयोर् एकस्यैव कर्मण उपदिष्टत्वात्,  
तत्र च स्वस्यानुपपन्नता-प्रतिभासे  
तथा भ्रम-निवृत्तेश् चानन्तरम् अपेक्षणीयत्वात्,  
तस्याश् च व्यामिश्रत्व-निवृत्ति-साध्यत्वात्,  
**वाक्य**-शब्दस्य चैतच्-छ्लोक-गतस्य विशेष्य-समर्पकत्वौचित्याद्  
इत्य् अभिप्रेत्योक्तम्, अमिश्र-रूपं वाक्यम् इति। 
</details>


**येन** वाक्येन  
**अहम्** अनुष्ठेयरूपं **निश्चित्य**  
आत्मनः **श्रेयः** प्राप्नुयाम्।

<details><summary>वेङ्कटनाथः</summary>

पूर्वेणान्वय-भ्रम-व्युदासाय  
निश्चित्येत्यादेर् अर्थम् आह येनेति।  
निश्चित्य इत्यस्य न तावत् त्वद्-इत्य् अनेनान्वयः,  
सर्वज्ञस्य तस्य प्राग् अप्य्-अनिश्चयायोगात्,  
व्यामिश्र-वाक्येनापि पर-व्यामोहन-मात्रस्य शङ्कितत्वात्।  
अतो ऽर्जुनस्यैव निश्चयाकाङ्क्षा,  
ततश् च निश्चित्य श्रेयः प्राप्नुयाम् इत्येवान्वयः।  
निश्चय-सापेक्षं सन्दिग्ध-विषयम् आह — अनुष्ठेय-रूपम् इति।
</details>
