+++
title = "27 प्रकृतेः क्रियमाणानि"

+++

<details><summary>वेङ्कटनाथः</summary>

"प्रकृतेः" इत्यादि-श्लोक-चतुष्टयस्यार्थम् आह — कर्म-योगम् इति।  
</details>

अथ कर्मयोगम् अनुतिष्ठतो विदुषो ऽविदुषश्च विशेषं प्रदर्शयन्  

<details><summary>वेङ्कटनाथः</summary>

विदुषो ऽविदुषश् चेति व्युत्क्रमेण श्लोक-द्वयार्थः।  
तृतीये त्व् एतद्-विशदी-करण-मुखेनाविचालनम् उक्तम्।  
</details>

कर्मयोगापेक्षितम् आत्मनो ऽकर्तृत्वानुसन्धान-प्रकारम् उपदिशति।  

<details><summary>वेङ्कटनाथः</summary>

कर्म-योगापेक्षितं कर्म-योगेति-कर्तव्यताभूतम् इत्यर्थः।  
</details>

॥3.27॥**प्रकृतेर् गुणैः** सत्त्वादिभिः  

<details><summary>वेङ्कटनाथः</summary>

"प्रकृतेर् गुणैः" इत्युक्ते  
प्रसिद्धि-प्रकर्षादि-सिद्धं विशेषं  
प्रस्तुतानुपयुक्त-शब्दादि-- प्राकृत-गुण-व्यवच्छेदायाह — सत्त्वादिभिर् इति। 
</details>


स्वानुरूपं **क्रियमाणानि कर्माणि** प्रति  

<details><summary>वेङ्कटनाथः</summary>

वक्ष्यमाण-सात्विकादि-कर्म-विभागं  
"सर्वशः" इति प्रकार-वाचि-पद-सूचितम् आह — **स्वानुरूपम्** इति।  
> "कर्ता" इति तृजन्त-योगात्  
षष्ठी-प्राप्तिः स्याद् 

इति, तत्-परिहाराय कर्मसु कर्तृत्व-अहन्त्वोक्ति-भ्रम-व्युदासाय च  
**कर्माणि प्रतीत्य्** उक्तम्।  
+++(तद्-अध्याहारेण "कर्मणां कर्तेति" नेति। )+++  
+++(ताच्छील्ये→)+++ तृन्न्-अन्तत्व-विवक्षायां त्व्  
इयं फलितोक्तिः।
</details>



**अहङ्कारविमूढात्मा**  
**"अहं कर्ता" इति मन्यते।** 

अहङ्कारेण विमूढ आत्मा यस्यासौ - अहङ्कारविमूढात्मा।  

<details><summary>वेङ्कटनाथः</summary>

"अहङ्कार-विमूढात्मा" इति समानांश-त्रयस्य+++(=??)+++ बह्व्-अर्थ-परस्य  
अत्रार्थं विवक्षन् विगृह्णाति — अहङ्कारेणेति।  
नात्राहम्भाव-मात्रम् उच्यते तस्यात्म-स्वभावान्तर्गतत्वात्,  
नाप्य् अहङ्काराख्यम् अ-चिद्-द्रव्यं, तस्यापि देहात्म-भ्रमं द्वारीकृत्य कार्य-करत्वे सति  
अ-व्यवहितस्यैव वक्तुम् उचितत्वात्,  
नापि गर्वः - उत्कृष्ट-परिभवादि-हेतुत्वेनानिर्देशात्। 
</details>


अहङ्कारो नाम अन्-अहम्-अर्थे प्रकृतौ  
अहम् इत्य् अभिमानः।   

<details><summary>वेङ्कटनाथः</summary>

अतो ऽहङ्कार इति देहात्म-भ्रम एवात्र विवक्षित  
इत्यभिप्रायेणाह —  
अहङ्कारो नाम अनहम्-अर्थे प्रकृताव् अहम्-अभिमान इति।  
एतेनाहङ्कार-शब्दस्याभूत--तद्-भावे च्वि-प्रत्ययेन व्युत्पत्तिर् दर्शिता।  
</details>

तेन अज्ञातात्मस्वरूपो गुणकर्मस्व् "अहं कर्ता" इति मन्यते इत्यर्थः।

<details><summary>वेङ्कटनाथः</summary>

"अज्ञातात्म-स्वरूप" इति।  
विमूढ आत्मा स्वरूपं यस्य स विमूढात्मा।  
"दिशो विमुह्येयुः" इतिवद् विमूढ-शब्दो ऽत्र  
मोह-विषय-समानाधिकरण  
इति भावः।+++(4)+++
</details>

