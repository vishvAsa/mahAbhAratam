+++
title = "05 न हि"

+++
एतद् एवोपपादयति …। 

<details><summary>वेङ्कटनाथः</summary>

अनन्वय-शङ्कां परिहरन् अनन्तर-श्लोकम् अवतारयति `एतदेवेति`।  
परम-पुरुषाराधन-वेषस्य कर्मणस् त्यागे  
ज्ञान-निष्ठाया दुस्-सम्पादत्वम् एवेत्य् अर्थः।
</details>


॥3.5॥**न ह्य्** अस्मिन् लोके वर्तमानः पुरुषः **कश्चित्**  

<details><summary>वेङ्कटनाथः</summary>

प्रथमो **हि**-शब्दः पूर्व-श्लोकार्थोपपादन-द्योतकः।  
द्वितीयस् त्व् एतच्-छ्लोक-पूर्वार्धोक्तोपपादनार्थः।  
प्रकरणारम्भे `लोकेऽस्मिन्` 3.3 इत्य् उक्ताधिकारि-वैचित्र्यम् अपि  
`कश्चित्`, `सर्वः` इत्य्-आभ्याम् अभिप्रेतम्  
इति ज्ञापनाय  
"अस्मिन् लोके" इत्य् उक्तम्।  
</details>


कदाचिद् **अपि**  

<details><summary>वेङ्कटनाथः</summary>

`जातु`-शब्दो दिवसादि-स्थूल-काल-परः।  
`क्षण`-शब्दस् त्व् अत्र  

> "क्षणो व्यापारवैकल्ये  
> काल-भेदाल्प-कालयोः" 

इत्य् अनेकार्थ-पाठात्  
तद्-अन्तर्गताल्प-काल-विषय इत्य् अपौनरुक्त्यम्।  
तद्-उभय-सङ्ग्रहेण "कदाचिद् अपि" इत्य् उक्तम्।  
प्रलयादि-दशा-व्यतिरिक्ते सर्वस्मिन् काले इत्य् अर्थः। 
स्वपतो ऽपि हि स्वापाख्यं कर्म;  
अत एव हि तत्र देश-कालादि-नियमेनानुज्ञा-प्रतिषेधौ भवतः।  
</details>


कर्माकुर्वाणस् **तिष्ठति।**  
"न किञ्चित् करोमि" इति व्यवसितो ऽपि  
**सर्वः** पुरुषः

<details><summary>वेङ्कटनाथः</summary>

`अकर्म-कृत्` इत्य् अत्र अकर्मणः कर्ता न विवक्षितः,  
किन्तु कर्मणो ऽकर्तेति व्यञ्जनाय `कर्माकुर्वाणः` इत्य् उक्तम्।  
`सर्व`-शब्दाभिप्रेतम् आह  
"न किञ्चित् करोमि" इति व्यवसितोऽपीति।  
अयं चार्थः - "कर्मेन्द्रियाणि संयम्य" इत्य् उत्तर-श्लोके व्यक्तो भविष्यति। 
</details>


**प्रकृति**-समुद्भवैः सत्त्व-रजस्-तमोभिः प्राक्तन-कर्मानुगुणं प्रवृद्धैः **गुणैः**  

<details><summary>वेङ्कटनाथः</summary>

प्रकृति-जत्वेन विशेषणात् `सत्त्व-रजस्-तमोभिर्` इति विशेष-लाभः।  
प्रकृतौ नित्यं विद्यमानानां  
कथं प्रकृति-जत्वम्  
इत्य् अत्रोक्तम् — प्राचीनेत्य् आदि। तदा चाहुः —

> कर्म-वश्या गुणा ह्य् एते  
> सत्त्वाद्याः पृथिवीपते  
> वि.पु.2.13.70 इति।

एतेन कर्म-योग-तनूकृत-गुणक-- ज्ञान-निष्ठ-व्यवच्छेदः।  
</details>


स्वोचितं **कर्म** प्रत्य् **अवशः कार्यते** प्रवर्त्यते।  

<details><summary>वेङ्कटनाथः</summary>

`स्वोचित`-शब्देन तृतीय-षट्के वक्ष्यमाणः प्रकारो दर्शितः।  
`स्व`-शब्दो ऽत्र गुण-परः;  
+++(न कोऽप्य् अवश इत्यतः)+++ `अवशः सर्वः` इत्य् उद्देश्य-विशेषणत्व-भ्रम-व्युदासाय  
`अवशः कार्यते` इत्य् उक्तम्।  
`कार्यते` इत्य् अस्य प्रयोज्य-कर्म-परत्व-व्युदासेन  
प्रयोज्य-कर्तृ-विषयत्व-व्यक्त्य्-अर्थम्  
`प्रवर्त्यते` इत्य् उक्तम्।
</details>


अत उक्तलक्षणेन कर्म-योगेन  
प्राचीनं पाप-सञ्चयं नाशयित्वा  
गुणांश् च सत्त्वादीन् वशे कृत्वा  
निर्मलान्तःकरणेन सम्पाद्यो ज्ञान-योगः।  

<details><summary>वेङ्कटनाथः</summary>

व्याख्यात-श्लोक-द्वय-तात्पर्यम् आह `अत इति`।  
अतः — 

> गुण-परतन्त्रतया कर्म-योगम् अन्तरेण  
ज्ञान-योगस्य दुस्सम्पादत्वाद्  

इत्य् अर्थः। 

पाप-नाशाद् गुण-वशीकरणं,  
तच् च मोक्षार्थ-प्रवृत्त्य्-अनुकूलत्वम्।  
रजस्-तमः-प्राचुर्य-निवृत्तिर् वा,  
तत्-कार्य-राग-द्वेषाद्यभावो वा,  
निर्मलत्वम् इहाभिप्रेतम्।
</details>

