+++
title = "29 प्रकृतेर्गुणसम्मूढाः"

+++
॥3.29॥

अकृत्स्नविदस् त्व् आत्म-दर्शनाय प्रवृत्ताः  
प्रकृति-संसृष्टतया **प्रकृतेर्** गुणैर् यथावस्थितात्मनि सम्मूढाः  
**गुण-कर्मसु** क्रियास्व् एव **सज्जन्ते**  
न तद्-विविक्तात्म-स्वरूपे,  
अतस् ते ज्ञान-योगाय न प्रभवन्ति 
इति कर्मयोगे एव तेषाम् अधिकारः। 

एवम्भूतान् **तान् मन्दान्  
अकृत्स्नविदः कृत्स्नवित्** स्वयं ज्ञान-योगावस्थानेन  
**न विचालयेत्।** 

ते किल मन्दाः श्रेष्ठ-जनाचारानुवर्तिनः  
कर्मयोगाद् उत्थितम् एनं दृष्ट्वा  
कर्मयोगात् प्रचलितमनसो भवेयुः।  

अतः श्रेष्ठः स्वयम् अपि  
कर्मयोगे तिष्ठन्  
आत्म-याथात्म्य-ज्ञानेन  
आत्मनो ऽकर्तृत्वम् अनुसन्दधानः  

> कर्मयोग एव आत्मावलोकने निरपेक्ष-साधनम्  

इति दर्शयित्वा  
तान् अकृत्स्नविदो मन्दान् जोषयेद्  
इत्य् अर्थः। 

ज्ञानयोगाधिकारिणो ऽपि  
ज्ञानयोगाद् अस्यैव कर्मयोगस्य ज्यायस्त्वं  
पूर्वम् एव उक्तम्। 

अतो व्यपदेश्यो  
लोक-सङ्ग्रहाय कर्म एव कुर्यात्।  
प्रकृति-विविक्तात्म-स्वभाव-निरूपणेन  
गुणेषु कर्तृत्वम् आरोप्य  
कर्मानुष्ठानप्रकार उक्तः।  

गुणेषु कर्तृत्वानुसन्धानं चेदम् एवात्मनो न स्वरूप-प्रयुक्तम्,  
इदं कर्तृत्वम् अपि तु गुण-सम्बन्ध-कृतम्  
इति प्राप्ताप्राप्तविवेकेन  
गुणकृतम् इत्य् अनुसन्धानम्।
