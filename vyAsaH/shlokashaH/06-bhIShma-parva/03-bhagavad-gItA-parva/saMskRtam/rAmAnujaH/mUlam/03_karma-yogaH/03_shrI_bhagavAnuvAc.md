+++
title = "03 श्री भगवानुवाच"

+++

<details><summary>विस्तारः (द्रष्टुं नोद्यम्)</summary>

॥3.3॥ एवम् असङ्कीर्ण-रूपे वाक्ये बुभुत्सिते  
पूर्वोक्तस्यैवासङ्कीर्णरूपतां प्रकटयन्  
श्री-भगवान् उवाच —  
"लोके ऽस्मिन्" इति।  
</details>


॥3.3॥ श्रीभगवान् उवाच॥  
पुरोक्तं च सम्यग् अवधृतं त्वया  

<details><summary>विस्तारः (द्रष्टुं नोद्यम्)</summary>

"मया प्रोक्ता" इति निर्देशात्  
काक्वा च फलितम् आह — पूर्वोक्तम् इति।  
</details>


**पुरा** ऽप्य् **अस्मिन् लोके** विचित्राधिकारि-सम्पूर्णे  

<details><summary>विस्तारः (द्रष्टुं नोद्यम्)</summary>

"अस्मिन् लोके" इत्यस्य प्रकृतोपयोगि-तात्पर्यम् आह — "विचित्र-अधिकारि-सम्पूर्णे" इति।  
तेन ज्ञान-योग--कर्म-योगयोर् अधिकारि-भेद-सम्भवः,  
परस्पर-विरुद्धानाम् अपि धर्माणां प्रतिनियताधिकारि-विषयत्व--व्यवस्थापक-- वर्णाश्रम-देश-काल-कामना-निमित्तादि-दृष्टान्तश् च सूचितः।  

</details>


<details><summary>विस्तारः (द्रष्टुं नोद्यम्) - अनघ</summary>

**अनघ**-शब्देनाप्य् एतद् एवाभिप्रेतम्।  
यथास्मिन् लोके ऽनघतया त्वम् अपवर्ग-साधने ऽधिकरोषि,  
इतरे तु काम्यादौ,  
तद्वद् अनघ-मात्रस्य कर्म-योगे ऽधिकारः,  
अनघतराणां तु ज्ञान-योग  
इति संसार-दाह-ज्वर-चिकित्सकस्य सर्वज्ञस्य भिषजस्  
तत्-तद्-अवस्थोचितो ऽयम् उपदेशः।  
</details>


**द्विविधा निष्ठा** ज्ञान-कर्मविषया  
यथाधिकारम् असङ्कीर्णैव **मया उक्ता।**  

<details><summary>विस्तारः (द्रष्टुं नोद्यम्)</summary>

"प्रोक्ता" इत्य्-अस्य सोपसर्गस्याभिप्रेतम् आह —  
"यथाऽधिकारम्" इति।  
अधिकारानतिलङ्घनम् अत्र प्रकर्षः।  
द्वैविध्य-मात्रस्य ज्ञातत्वात्  
तद्-उक्त्य्-अभिप्रेतम् आह — असङ्कीर्णैव इति।  
"मया" इति  
तत्-तद्-अधिकारि-भेद-वेदिना, तत्तद्-हित-कामेन,  
अस्पृष्ट-भ्रम-विप्रलम्भ-प्रमादाशक्ति-गन्धेन  
इत्य् अर्थः।
</details>

न हि सर्वो लौकिकः पुरुषः  
सञ्जात-मोक्षाभिलाषस्  
तदानीम् एव ज्ञान-योगाधिकारे प्रभवति।  

<details><summary>विस्तारः (द्रष्टुं नोद्यम्)</summary>

> "ज्यायसि ज्ञान-योगे तिष्ठति  
> कर्म-योगः कथम् आद्रियेत?" 

इत्य् अत्राह — "न हि" इति।  
मोक्षाभिलाषे जाते ऽपि  
जन्मान्तर-शत-सुचरित-मृदित-कषायाणां केषाञ्चिद् एव तदानीम् एव ज्ञानयोगाधिकारः,  
तथा दर्शनात्।  
ततः शक्ताशक्त-विषयतया  
ज्ञान-कर्म-योगयोर् व्यवस्थेति भावः। 
</details>


<details><summary>विस्तारः (द्रष्टुं नोद्यम्)</summary>

> नन्व् अशक्तानां  
> कदाचिद् अपि ज्ञान-योगाधिकारो न स्यात्,  
> तच्-छक्ति-हेतुतयोक्तस्य कर्म-योगानुष्ठानस्य  
> तत्-प्रातिकूल्य-चोद्य-स्थितेर् 

इत्य् अत्राह — अनभिसंहितेति।  
</details>


अपि त्व् अनभिसंहित-फलेन  
केवल-परम-पुरुषाराधन-रूपेण  

<details><summary>विस्तारः (द्रष्टुं नोद्यम्)</summary>

सर्व-ज्ञत्व--सर्व-शक्तित्व-- कारुण्यादि-विशिष्ट- भगवद्-अनुग्रह-रूपादृष्ट-द्वारा  
ज्ञान-हेतुत्वाय परम-पुरुषाराधन-रूपतोक्तिः। 
</details>

अनुष्ठितेन कर्मणा  
विध्वस्त-मनो-मलो ऽव्याकुलेन्द्रियो  
ज्ञाननिष्ठायाम् अधिकरोति।  

<details><summary>विस्तारः (द्रष्टुं नोद्यम्)</summary>

व्याकुलेन्द्रियत्वं हि ज्ञान-निष्ठा-विरोधि,  
तच् च स्वान्त-मल-मूलं,  
तद् अप्य् अनादि-पुण्य-पाप-रूप-- दुष्कर्म-मूल-रजस्-तमो-मयं,  
तच् च सत्त्वोन्मेष-हेतु-भूत– +एवंविध-कर्म-निबर्हणीयम्।  
अतो ज्ञान-निष्ठा--हेतु-भूत-- शान्ति-हेतुत्वात्  
तद्-अनुकूल एव कर्म-योग इत्य् उक्तं भवति।  
"धर्मेण पापम् अपनुदति" (तै.ना.उ. 6.50)  
इत्य्-आदिकम् इहाभिप्रेतम्।  
</details>

<details><summary>विस्तारः (द्रष्टुं नोद्यम्)</summary>

> अनभिसंहित-फलत्वं पूर्वम् एवोक्तम्  

इति कृत्वा  
केवल-परम-पुरुषाराधन-वेषतायां कर्मणैव सिद्धि-प्राप्तौ च  
वक्ष्यमाणं दर्शयति — "यतः" इति। 
</details>

> यतः प्रवृत्तिर् भूतानां  
येन सर्वम् इदं ततम्।  
स्वकर्मणा तम् अभ्यर्च्य  
सिद्धिं **विन्दति** मानवः॥  
> (गीता 18।46)

इति परम-पुरुषाराधनैक-वेषता कर्मणां वक्ष्यते।  

इहापि "कर्मण्य् एवाधिकारस्ते" (गीता 2।47) इत्यादिना  
अन्-अभिसंहित-फलं कर्म +अनुष्ठेयं विधाय  

<details><summary>विस्तारः (द्रष्टुं नोद्यम्)</summary>

प्रोक्त-शब्द-निर्दिष्टम् अ-व्यामिश्राभिधानम्, अन्-अभिसंहित-फलत्वोक्तिं च व्यनक्ति — "इहापि" इति। 
</details>


तेन विषय-व्याकुलता-रूप-मोहाद् उत्तीर्ण-बुद्धेः  

<details><summary>विस्तारः (द्रष्टुं नोद्यम्)</summary>

> "यदा ते मोह-कलिलं...  
> श्रुति-विप्रतिपन्ना ते" (2.52-53) 

इत्य्-आद्य्-अर्थं स्मारयति — "विषय" इति। 
</details>

"प्रजहाति यदा कामान्" (गीता 2।55) इत्य्-आदिना ज्ञान-योग उदितः।

अतः **साङ्ख्यानाम्** एव **ज्ञानयोगेन** स्थितिर् उक्ता  
**योगिनां** तु **कर्मयोगेन**।  

<details><summary>विस्तारः (द्रष्टुं नोद्यम्)</summary>

आभिप्रायिकम् अवधारणं व्यञ्जयन् उत्तरार्धं व्याचष्टे —  
"अतः साङ्ख्यानाम् एव" इति। 
</details>


सङ्ख्या बुद्धिस्,  
तद्-युक्ताः साङ्ख्या।  

<details><summary>विस्तारः (द्रष्टुं नोद्यम्)</summary>

साङ्ख्य-शब्दस्य अत्र सिद्धान्त-विशेष-निष्ठ-परत्वं व्युदस्यति —  
"साङ्ख्य-बुद्धिर्" इत्यादिना। 
</details>


आत्मैकविषयया बुद्ध्या युक्ताः साङ्ख्याः।  
अ-तद्-अर्हाः कर्म-योगाधिकारिणो योगिनः।  

<details><summary>विस्तारः (द्रष्टुं नोद्यम्)</summary>

"अ-तद्-अर्हाः" इत्य्-अशक्ति-विषयत्वं सूचितम्। 

"कर्म-योगाधिकारिणः" इति।  
योगि-शब्द-स्थो योगो ह्य् अत्र कर्म-योगः,  
+++(इन्-)+++प्रत्ययार्थः सम्बन्धश् चात्र तद्-योग्यता-रूप इत्य् अर्थः।
</details>

विषय-व्याकुल-बुद्धि-युक्तानां कर्म-योगे अधिकारो  
ऽव्याकुलबुद्धीनां तु ज्ञानयोगे अधिकार उक्ते सति  
न किञ्चिद् इह विरुद्धं,  
नापि व्यामिश्रम् अभिहितम्।  

<details><summary>विस्तारः (द्रष्टुं नोद्यम्)</summary>

अ-तद्-अर्हत्वं तद्-अर्हत्वं च विशदयन्  
विरोध-शङ्का-परिहारस्य फलितत्वेन  
अव्यामिश्राभिधानम् उपसंहरति — "विषय" इति।
</details>


