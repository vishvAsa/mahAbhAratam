+++
title = "03 श्री भगवानुवाच"

+++
॥3.3॥ श्रीभगवान् उवाच॥  
पुरोक्तं च सम्यग् अवधृतं त्वया  
**पुरा** अपि **अस्मिन् लोके** विचित्राधिकारि-सम्पूर्णे  
**द्विविधा निष्ठा** ज्ञान-कर्मविषया  
यथाधिकारम् असङ्कीर्णा एव **मया उक्ता।**  
न हि सर्वो लौकिकः पुरुषः  
सञ्जात-मोक्षाभिलाषस्  
तदानीम् एव ज्ञान-योगाधिकारे प्रभवति।  
अपि त्व् अनभिसंहित-फलेन  
केवल-परम-पुरुषाराधन-रूपेण  
अनुष्ठितेन कर्मणा  
विध्वस्त-मनो-मलो ऽव्याकुलेन्द्रियो  
ज्ञाननिष्ठायाम् अधिकरोति।  

> यतः प्रवृत्तिर् भूतानां  
येन सर्वम् इदं ततम्।  
स्वकर्मणा तमभ्यर्च्य  
सिद्धिं **विन्दति** मानवः॥  
> (गीता 18।46)

इति परम-पुरुषाराधनैक-वेषता कर्मणां वक्ष्यते।  

इहापि "कर्मण्य् एवाधिकारस्ते" (गीता 2।47) इत्यादिना  
अन्-अभिसंहित-फलं कर्म +अनुष्ठेयं विधाय  
तेन विषय-व्याकुलता-रूप-मोहाद् उत्तीर्ण-बुद्धेः  
"प्रजहाति यदा कामान्" (गीता 2।55) इत्य्-आदिना ज्ञान-योग उदितः।  

अतः **साङ्ख्यानाम्** एव **ज्ञानयोगेन** स्थितिर् उक्ता  
**योगिनां** तु **कर्मयोगेन**।  स्
सङ्ख्या बुद्धिस्,  
तद्-युक्ताः साङ्ख्या आत्मैकविषयया बुद्ध्या युक्ताः साङ्ख्या अतदर्हाः कर्मयोगाधिकारिणो योगिनः। विषयव्याकुलबुद्धियुक्तानां कर्मयोगे अधिकारो ऽव्याकुलबुद्धीनां तु ज्ञानयोगे अधिकार उक्तः सति न किञ्चिद् इह विरुद्धं न अपि व्यामिश्रम् अभिहितम्। सर्वस्य लौकिकस्य पुरुषस्य मोक्षेच्छायां सञ्जातायां सहसा एव ज्ञानयोगो दुष्कर इत्याह
