+++
title = "08 नियतङ् कुरु"

+++

<details><summary>वेङ्कटनाथः</summary>

॥3.8॥  
अथ सौकर्य-निष्प्रमादत्व-दुस्त्यजत्वादि-हेतुभिः  
कर्मयोगस्यैव ज्यायस्त्वं दर्शयन्  

> ज्यायसी चेत् कर्मणः 3।1 

इत्य् आदेः साक्षाद् उत्तरम् आह - "नियतम्" इत्य् आदिना।
</details>


॥3.8॥ **नियतं** व्याप्तम्।  
प्रकृति-संसृष्टेन हि व्याप्तं **कर्म**।  

<details><summary>वेङ्कटनाथः</summary>

नियत-शब्दस्य मन्द-प्रयोजनात्  
क्रिया-विशेषणत्वाद् अपि प्रभूत-प्रयोजन-समानाधिकरण-- कर्म-विशेषणत्वम् एवोचितम्।  
ततश् च कर्मणो नियतत्वं  
स्वभावतः शास्त्रतो वा स्यात्, उभयतो वा।  
तत्रैकस्मिन्न् उभय-विवक्षा-कॢप्तिस् तावद् गरीयसी।  
"शरीर-यात्रा" इत्य्-अत्र तु  
शास्त्रीय-कर्मणि नियमाभिप्रायो व्याख्यास्यते।  
अतो ऽत्र स्वभावतो नियतत्वं विवक्षितम्।  

ज्ञान-निष्ठाया दुष्करत्वे प्रस्तुते  
कर्मनिष्ठायां सौकर्यम् एव चानन्तरं वक्तुम् उचितम्  
इत्य् एतद् अखिलम् अभिप्रेत्याह  
"नियतं व्याप्तम्" इत्य् आदि।  

"केन किं-निबन्धना व्याप्तिः" इत्य् अत्राह  
प्रकृति-संसृष्टेनेति।  
</details>

प्रकृति-संसृष्टत्वम् अनादि-वासनया।

नियतत्वेन सुशकत्वाद्, असम्भावित-प्रमादत्वाच् च कर्मणः  
कर्म एव **कुरु**।  
**अकर्मणः** ज्ञान-निष्ठाया अपि  
**कर्म एव ज्यायः**।   

<details><summary>वेङ्कटनाथः</summary>

"अकर्मण" इति पदे  
नञस् तद्-अन्य-विषयत्वं  
विभक्तेश् च पञ्चमीत्वेनावधि-विषयत्वं व्यञ्जयति  
ज्ञान-निष्ठाया अपीति। 
</details>


> नैष्कर्म्यं पुरुषो ऽश्नुते (गीता 3।4)

इति प्रक्रमाद्  
अकर्म-शब्देन ज्ञाननिष्ठैवोच्यते।  

<details><summary>वेङ्कटनाथः</summary>

> अत्राकर्म-शब्दस्य ज्ञाननिष्ठा-विषयत्वं कथम्?  
>
> > मा ते सङ्गो ऽस्त्व् अकर्मणि 2।47 
>
> इत्य् अत्र हि स एव कर्माभाव-विषयतया व्याख्यातः  
तद्वद् अत्रापि अनुष्ठान-त्यागे प्रसक्ते  
तस्माद् अनुष्ठानम् एव ज्याय इति वक्तुम् उचितम्  

इत्य् अत्राह नैष्कर्म्यम् इति।  
अत्र +उपक्रमे  
कर्मयोग-ज्ञानयोगयोस् तारतम्यम् अनुयुक्तम्।  
तस्यैव चोत्तरम् इह विवक्षितम्।  
मुमुक्षु-साध्यत्वेन निर्दिष्टस्य नैष्कर्म्यस्य  
सुषुप्त्य्-आदि-सुलभ-कर्माभावत्वं चायुक्तं,  
"कर्मानारम्भान् नैष्कर्म्यम्" इत्य् अत्र  
साध्याविशेष-प्रसङ्गाच् च। +++(4)+++  
अतो ज्ञान-निष्ठैवात्राकर्म-शब्देनाभिधीयत  
इत्य् अर्थः। 
</details>


ज्ञान-निष्ठाधिकारिणो ऽप्य्  
अनभ्यस्त-पूर्वतया ह्य् अनियतत्वेन दुःशकत्वात् सप्रमादत्वाच् च  
ज्ञान-निष्ठायाः कर्मनिष्ठैव ज्यायसी। 

<details><summary>वेङ्कटनाथः</summary>

कर्मनिष्ठाया ज्यायस्त्वे  
वक्ष्यमाणं हेत्व्-अन्तरम् आह  
"कर्मणि क्रियमाणे चे"त्यादिना।  
</details>

कर्मणि क्रियमाणे च 
आत्म-याथात्म्य-ज्ञानेन  
आत्मनो ऽकर्तृत्वानुसन्धानम् अनन्तरम् एव वक्ष्यते।  

<details><summary>वेङ्कटनाथः</summary>

अनन्तरम् एवेत्य् आसन्नत्वाभिधानेन  
तस्येहाभिप्रेतत्वं दर्शितम्। 
</details>


अत आत्म-ज्ञानस्यापि कर्म-योगान्तर्गतत्वात्  
स एव ज्यायान्  
इत्य् अर्थः।  
कर्मणो ज्ञान-निष्ठाया ज्यायस्त्व-वचनं  
ज्ञान-निष्ठायाम् अधिकारे सत्य् एवोपपद्यते।  

<details><summary>वेङ्कटनाथः</summary>

ज्ञानयोग-शक्तस्यापि कर्मयोगानुष्ठानाय  
आभिप्रायिकम् अर्थम् आह "कर्मण" इति।  
इह ज्ञाननिष्ठाया इति पञ्चमी  
अप्रसक्त-प्रतियोगिकं+++(=??)+++ ज्यायस्त्व-वचनम् अयुक्तम्  
इति भावः।  
</details>


<details><summary>वेङ्कटनाथः</summary>

उत्तरार्धस्यावतारम् आह यदीति।  
</details>

यदि सर्वं कर्म परित्यज्य  
केवलं ज्ञान-निष्ठायाम् अधिकरोषि,  
तर्हि **अकर्मणस् ते** ज्ञान-निष्ठस्य  

<details><summary>वेङ्कटनाथः</summary>

अत्र त्व् अकर्मणः इति बहुव्रीहिः,  
ते इत्य् अनेन सामानाधिकरण्याद् इति व्यञ्जनायाकर्मणस् ते ज्ञाननिष्ठस्येत्य् उक्तम्। 
</details>


ज्ञान-निष्ठोपकारिणी शरीर-यात्रापि न सेत्स्यति।

<details><summary>वेङ्कटनाथः</summary>

> ननु सर्वकर्म-परित्यागिनो यदि शरीरयात्रापि न स्यात्  
> ततो लब्धोपायस्य स्वरसतः प्रतिबन्ध-निवृत्तेर्  
> अयत्न-लभ्यैव मुक्तिः स्याद् 

इत्य् आशङ्क्याह यावद् इति।  
न हि साधनानुप्रवेश-मात्रात् फलसिद्धिः  
किन्तु साधन-सम्पूर्तेर् एव।+++(5)+++  
सा च न त्रि-चतुर-दिवस-लभ्या,  
येन शरीरम् उपेक्षेमहि।  
चिरकाल-साध्यायां च साधन-सम्पूर्तौ  
तावन्तं कालम् अप्य् अवश्यं रक्षणीयम्।  
अनिष्पन्नोपायस्यौदासीन्यात्  
तत्-परित्यागे प्रत्यवायो ऽपि स्याद्  
इति भावः।  
</details>

यावत्-साधन-समाप्ति शरीर-धारणं चावश्यं कार्यं  
न्यायार्जित-धनेन।  

<details><summary>वेङ्कटनाथः</summary>

> अस्तु - शरीर-धारणम् अपेक्षितं  
तथापि तन् न स्वेच्छया चिरकालं कर्तुं शक्यम्।  
नाप्य् औदासीन्य-मात्रान् निवृत्तिः,  
आरम्भक-कर्म-विशेषेण शरीरस्य नियतावधिकत्वात्।  
स्मरन्ति च कर्मणां प्रतिनियतानि विवाहो जन्म मरणम् इत्यादीनि। 
>
> अस्तु वा स्वेच्छया शरीर-धारणम्।  
तथापि यत्-किञ्चिल् लौकिक-कर्मणैव तत् सुशकम्  

इत्य् अत्राह न्यायार्जितेति। 
</details>

<details><summary>वेङ्कटनाथः - अनियत-फलेषु प्रयासः</summary>

अयम् अभिप्रायः -  
द्विविधानि कर्मफलानि - नियतानि, अनियतानि चेति।   
प्रबल-शापादि-सम्भवानि नियतानि, इतराण्य् अनियतानि।+++(5)+++  
अनियतत्वं च तेषां देश-कालाद्य्-अपेक्षया,  
न तु स्वरूपतः,  
येन कर्मणां निष्फलत्व-प्रसङ्गः स्यात्।  

ततश् च  
यान्य् अत्रानियतानि  
तत्र स्व-व्यापार-विषयता,  
यान्य् अधिकृत्य प्रायश्चित्त-मन्त्रौषध-नीति-शास्त्रादीनि।  
अन्यथा विजिगीषुभिर् उपपन्न-परिपन्थिभिर् अपि  
न चतुरङ्गादिकम् अङ्गी-क्रियेत।  
आतुरैर् अपि  
न भेषजम् उपभुज्येत।  
स्वेच्छया किञ्चित्-करणाभावे  
स्वारसिक-कर्तृत्वाभावाच् छास्त्रस्याप्य् अनुदयः।  

अत एवं ज्ञान-योगम् आरुरुक्षता त्वया  
कर्म-वश्यत्वम् एव जगतो निवर्तितम् इति,  
सम्यग्-अयत्न-सिद्धो मोक्षः समर्थित  
इति भावः। 
</details>



महा-यज्ञादिकं कृत्वा  
तच्-छिष्टाशनेनैव शरीर-धारणं कार्यम्। +++(5)+++ 

<details><summary>वेङ्कटनाथः</summary>

एवं शरीर-धारणाभावे  
स्वारसिकं विशरारुत्वं द्योतयति शरीर-शब्दः।  
एवकारेण न्यायार्जन--यज्ञ-शिष्टाशनादेर् नियम-विधित्वं द्योतितम्।
</details>


> आहार-शुद्धौ सत्त्व-शुद्धिः  
> सत्त्व-शुद्धौ ध्रुवा स्मृतिः।  
> (छा॰ उ॰ 7।26।2) 

इति श्रुतेः।  

<details><summary>वेङ्कटनाथः</summary>

एवं-विधा च शरीरयात्रा  
ज्ञान-योग--साध्य-- भक्तियोग-दशायाम् अप्य् अविच्छेद्या  
इत्य् अभिप्रायेण आहाराशुद्धि-श्रुत्य्-उपादानम्।  
</details>


> "भुञ्जते ते त्व् अघं पापाः" (गीता 3।13) 

इति च वक्ष्यते।  
<details><summary>वेङ्कटनाथः</summary>

श्रौतस्यार्थस्यात्रापि विवक्षितत्व-ज्ञापनाय  
वक्ष्यमाणताम् आह "ते त्व् अघम्" इति।  
</details>



अतो ज्ञान-निष्ठस्यापि कर्माकुर्वतो  
देह-यात्रा न सेत्स्यति। 
यतो ज्ञान-निष्ठस्यापि ध्रियमाण-शरीरस्य  
यावत्-साधन-समाप्ति महा-यज्ञादि-नित्य-नैमित्तिकं कर्मावश्यं कार्यम्।  

<details><summary>वेङ्कटनाथः</summary>

पूर्वोपपादितान् हेतून्  
बुद्धिस्थ-क्रमेण विविच्योद्गृह्णन्न्  
अभिप्रायिकं शाब्दं चाखिलम् अर्थं  
सुख-ग्रहणाय सङ्कलय्य दर्शयति यत इति। 
</details>


यतश् च कर्म-योगे ऽप्य्  
आत्मनो ऽकर्तृत्व-भावनया  
आत्म-याथात्म्यानुसन्धानम् अन्तर्भूतं,  
यतश् च प्रकृति-संसृष्टस्य कर्मयोगः सुशको ऽप्रमादश् च  
अतो ज्ञाननिष्ठा-योग्यस्यापि ज्ञान-योगात् कर्मयोगो ज्यायान्।+++(4)+++  

> तस्मात् त्वं कर्मयोगम् एव कुर्व्  

इत्य् अभिप्रायः। 

<details><summary>वेङ्कटनाथः</summary>

> ज्ञान-निष्ठा-योग्यस्यापि कर्मयोगो ज्यायान्  
तस्मात् त्वं ज्ञानयोग-योग्यो ऽपि कर्मयोगम् अधिकुर्व्  

इति वा 

> न त्वम् इदानीं ज्ञानयोग-योग्यः  
> अतः कैमुत्यात् कर्मयोगम् एव कुर्व् 

इति वा त्वं-शब्दाभिप्रायः।
</details>


