+++
title = "08 नियतङ् कुरु"

+++

<details><summary>विस्तारः (द्रष्टुं नोद्यम्)</summary>

॥3.8॥  
अथ सौकर्य-निष्प्रमादत्व-दुस्त्यजत्वादि-हेतुभिः  
कर्मयोगस्यैव ज्यायस्त्वं दर्शयन्  

> ज्यायसी चेत् कर्मणः 3।1 

इत्य् आदेः साक्षाद् उत्तरम् आह - "नियतम्" इत्य् आदिना।
</details>


॥3.8॥ **नियतं** व्याप्तम्।  
प्रकृति-संसृष्टेन हि व्याप्तं **कर्म**।  

<details><summary>विस्तारः (द्रष्टुं नोद्यम्)</summary>

नियत-शब्दस्य मन्द-प्रयोजनात्  
क्रिया-विशेषणत्वाद् अपि प्रभूत-प्रयोजन-समानाधिकरण-- कर्म-विशेषणत्वम् एवोचितम्।  
ततश् च कर्मणो नियतत्वं  
स्वभावतः शास्त्रतो वा स्यात्, उभयतो वा।  
तत्रैकस्मिन्न् उभय-विवक्षा-कॢप्तिस् तावद् गरीयसी।  
"शरीर-यात्रा" इत्य्-अत्र तु  
शास्त्रीय-कर्मणि नियमाभिप्रायो व्याख्यास्यते।  
अतो ऽत्र स्वभावतो नियतत्वं विवक्षितम्।  

ज्ञान-निष्ठाया दुष्करत्वे प्रस्तुते  
कर्मनिष्ठायां सौकर्यम् एव चानन्तरं वक्तुम् उचितम्  
इत्य् एतद् अखिलम् अभिप्रेत्याह  
"नियतं व्याप्तम्" इत्य् आदि।  

"केन किं-निबन्धना व्याप्तिः" इत्य् अत्राह  
प्रकृति-संसृष्टेनेति।  
</details>

प्रकृति-संसृष्टत्वम् अनादि-वासनया।

नियतत्वेन सुशकत्वाद्, असम्भावित-प्रमादत्वाच् च कर्मणः  
कर्म एव **कुरु**।  
**अकर्मणः** ज्ञान-निष्ठाया अपि  
**कर्म एव ज्यायः**।   

<details><summary>विस्तारः (द्रष्टुं नोद्यम्)</summary>

"अकर्मण" इति पदे  
नञस् तद्-अन्य-विषयत्वं  
विभक्तेश् च पञ्चमीत्वेनावधि-विषयत्वं व्यञ्जयति  
ज्ञान-निष्ठाया अपीति। 
</details>


> नैष्कर्म्यं पुरुषो ऽश्नुते (गीता 3।4)

इति प्रक्रमाद्  
अकर्म-शब्देन ज्ञाननिष्ठैवोच्यते।  

<details><summary>विस्तारः (द्रष्टुं नोद्यम्)</summary>

> अत्राकर्म-शब्दस्य ज्ञाननिष्ठा-विषयत्वं कथम्?  
>
> > मा ते सङ्गो ऽस्त्व् अकर्मणि 2।47 
>
> इत्य् अत्र हि स एव कर्माभाव-विषयतया व्याख्यातः  
तद्वद् अत्रापि अनुष्ठान-त्यागे प्रसक्ते  
तस्माद् अनुष्ठानम् एव ज्याय इति वक्तुम् उचितम्  

इत्य् अत्राह नैष्कर्म्यम् इति।  
अत्र +उपक्रमे  
कर्मयोग-ज्ञानयोगयोस् तारतम्यम् अनुयुक्तम्।  
तस्यैव चोत्तरम् इह विवक्षितम्।  
मुमुक्षु-साध्यत्वेन निर्दिष्टस्य नैष्कर्म्यस्य  
सुषुप्त्य्-आदि-सुलभ-कर्माभावत्वं चायुक्तं,  
"कर्मानारम्भान् नैष्कर्म्यम्" इत्य् अत्र  
साध्याविशेष-प्रसङ्गाच् च। +++(4)+++  
अतो ज्ञान-निष्ठैवात्राकर्म-शब्देनाभिधीयत  
इत्य् अर्थः। 
</details>


ज्ञान-निष्ठाधिकारिणो ऽप्य्  
अनभ्यस्त-पूर्वतया ह्य् अनियतत्वेन दुःशकत्वात् सप्रमादत्वाच् च  
ज्ञान-निष्ठायाः कर्मनिष्ठैव ज्यायसी। 

<details><summary>विस्तारः (द्रष्टुं नोद्यम्)</summary>

कर्मनिष्ठाया ज्यायस्त्वे  
वक्ष्यमाणं हेत्व्-अन्तरम् आह  
"कर्मणि क्रियमाणे चे"त्यादिना।  
</details>

कर्मणि क्रियमाणे च 
आत्म-याथात्म्य-ज्ञानेन  
आत्मनो ऽकर्तृत्वानुसन्धानम् अनन्तरम् एव वक्ष्यते।  

<details><summary>विस्तारः (द्रष्टुं नोद्यम्)</summary>

अनन्तरम् एवेत्य् आसन्नत्वाभिधानेन  
तस्येहाभिप्रेतत्वं दर्शितम्। 
</details>


अत आत्म-ज्ञानस्यापि कर्म-योगान्तर्गतत्वात्  
स एव ज्यायान्  
इत्य् अर्थः।  
कर्मणो ज्ञान-निष्ठाया ज्यायस्त्व-वचनं  
ज्ञान-निष्ठायाम् अधिकारे सत्य् एवोपपद्यते।  

<details><summary>विस्तारः (द्रष्टुं नोद्यम्)</summary>

ज्ञानयोग-शक्तस्यापि कर्मयोगानुष्ठानाय  
आभिप्रायिकम् अर्थम् आह "कर्मण" इति।  
इह ज्ञाननिष्ठाया इति पञ्चमी  
अप्रसक्त-प्रतियोगिकं+++(=??)+++ ज्यायस्त्व-वचनम् अयुक्तम्  
इति भावः।  
</details>


<details><summary>विस्तारः (द्रष्टुं नोद्यम्)</summary>

उत्तरार्धस्यावतारम् आह यदीति।  
</details>

यदि सर्वं कर्म परित्यज्य  
केवलं ज्ञान-निष्ठायाम् अधिकरोषि,  
तर्हि **अकर्मणस् ते** ज्ञान-निष्ठस्य  

<details><summary>विस्तारः (द्रष्टुं नोद्यम्)</summary>

अत्र त्व् अकर्मणः इति बहुव्रीहिः,  
ते इत्य् अनेन सामानाधिकरण्याद् इति व्यञ्जनायाकर्मणस् ते ज्ञाननिष्ठस्येत्य् उक्तम्। 
</details>


ज्ञाननिष्ठोपकारिणी शरीर-यात्रापि न सेत्स्यति।

यावत्-साधन-समाप्ति शरीर-धारणं चावश्यं कार्यं  
न्यायार्जित-धनेन।  
महा-यज्ञादिकं कृत्वा  
तच्-छिष्टाशनेनैव शरीर-धारणं कार्यम्। +++(5)+++ 

> आहार-शुद्धौ सत्त्व-शुद्धिः  
> सत्त्व-शुद्धौ ध्रुवा स्मृतिः।  
> (छा॰ उ॰ 7।26।2) 

इति श्रुतेः।  

> "भुञ्जते ते त्व् अघं पापाः" (गीता 3।13) 

इति च वक्ष्यते।  

अतो ज्ञान-निष्ठस्यापि कर्माकुर्वतो  
देह-यात्रा न सेत्स्यति। 
यतो ज्ञान-निष्ठस्यापि ध्रियमाण-शरीरस्य  
यावत्-साधन-समाप्ति महा-यज्ञादि-नित्य-नैमित्तिकं कर्मावश्यं कार्यम्।  

यतश् च कर्म-योगे ऽप्य्  
आत्मनो ऽकर्तृत्व-भावनया  
आत्म-याथात्म्यानुसन्धानम् अन्तर्भूतं,  
यतश् च प्रकृति-संसृष्टस्य कर्मयोगः सुशको ऽप्रमादश् च  
अतो ज्ञाननिष्ठा-योग्यस्यापि ज्ञान-योगात् कर्मयोगो ज्यायान्।+++(4)+++  

> तस्मात् त्वं कर्मयोगम् एव कुर्व्  

इत्य् अभिप्रायः। 

एवं तर्हि द्रव्यार्जनादेः कर्मणो  
अहङ्कार-ममकारादि-- सर्वेन्द्रिय-व्याकुलता-गर्भत्वेन  
अस्य पुरुषस्य कर्म-वासनया बन्धनं भविष्यति  
इत्य् अत्राह