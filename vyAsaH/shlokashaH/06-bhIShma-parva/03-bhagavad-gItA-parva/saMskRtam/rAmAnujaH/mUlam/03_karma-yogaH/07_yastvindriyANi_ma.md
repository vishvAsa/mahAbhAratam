+++
title = "07 यस्त्विन्द्रियाणि मनसा"

+++

<details><summary>वेङ्कटनाथः</summary>

॥3.7॥ प्रथमम् एव ज्ञान-योगम् आरुरुक्षुम् अपोद्य  
कर्म-योगिनं प्रशंसति "यस् त्व्" इति श्लोकेन।  
प्रकृतेन सङ्गमयन् व्याख्याति "अत" इति।
</details>

॥3.7॥ अतः पूर्वाभ्यस्त-विषय-सजातीये  
शास्त्रीये कर्मणि  

<details><summary>वेङ्कटनाथः</summary>

इन्द्रियाणां निश्शेष-नियमनस्य, कर्म-योगारम्भस्य च मिथो विरुद्धत्वाद्  
अविरोध-सिद्ध्य्-अर्थम् उक्तं  
"शास्त्रीये कर्मणि नियम्य" इति।  

"न हि कश्चित्" [3.5] इत्यादिना  
ज्ञान-योगस्य दुष्करत्वे यो हेतुर् उक्तः  
तस्यैव कर्म-योगं प्रत्य् उपकारकत्वेन सौकर्य-प्रतिपादनार्थम्  
पूर्वाभ्यस्त-विषय-सजातीये  
इत्य् उक्तम्।
</details>

**इन्द्रियाणि** आत्मावलोकन-प्रवृत्तेन **मनसा नियम्य**  

<details><summary>वेङ्कटनाथः</summary>

> यदि पूर्वाभ्यास उपकारकत्वेन स्वीक्रियते  
तर्हि निषिद्धेभ्यो नियमनम् अशक्यं,  
तेष्व् एव वासनायाः प्राचुर्याद् 

इति शङ्का-निरासाय  
कर्मणः फलान्तर-परित्यागाय चोक्तम्  
आत्मावलोकने प्रवृत्तेन इति।  
निषिद्धानाम् आत्मावलोकन-विरोधित्वाध्यवसायात्  
तेषु स्थिरा ऽपि वासना निराक्रियत इति भावः।
</details>

तैः स्वत एव **कर्म**-प्रवणैः **इन्द्रियैः**  

<details><summary>वेङ्कटनाथः</summary>

"कर्मेन्द्रियैर्" इत्य् अनेनाभिप्रेतं सौकर्यं विशदयति  
"स्वत एव कर्म-प्रवणैर् इन्द्रियैर्" इति।
</details>

अ-सङ्ग-पूर्वकं **यः कर्मयोगम् आरभते**  

<details><summary>वेङ्कटनाथः</summary>

अ-सङ्गस्य कर्म-योगारम्भापेक्षितत्वाद्  
अ-सक्त-पदस्य +++("यस् त्व् इन्द्रियाणि"→)+++ यद्-वृत्त-वाक्यांशे ऽन्वयम् आह  
"असङ्ग-पूर्वकम्" इति।  
</details>

**सः** अ-सम्भाव्यमान-प्रमादत्वेन  
ज्ञाननिष्ठाद् अपि पुरुषाद् विशिष्यते।

<details><summary>वेङ्कटनाथः</summary>

वैशिष्ट्य-प्रकारं, विशेषस्य चावधिं दर्शयति  
अ-सम्भाव्यमान-प्रमादत्वेन ज्ञान-निष्ठाद् अपीति।
</details>
