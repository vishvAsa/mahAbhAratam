+++
title = "04 न"

+++


<details><summary>विस्तारः (द्रष्टुं नोद्यम्)</summary>

॥3.4॥

> ननु मोक्षेच्छैव हि कर्मयोगेऽपि पुरुषं प्रवर्तयति।  
> सा यदि जाता  
> ततः किम् अव्यवहिते ज्ञानयोगे न प्रवर्तते

इति शङ्का "न कर्मणाम्" इति श्लोकेन निराक्रियत  
इत्याह सर्वस्येति।
</details>

सर्वस्य लौकिकस्य पुरुषस्य मोक्षेच्छायां सञ्जातायां  

<details><summary>विस्तारः (द्रष्टुं नोद्यम्)</summary>

`लौकिकस्य` इत्यनेन संसार-लोकान्तर्गततया विषय-व्याकुलेन्द्रियत्वम् अभिप्रेतम्।  
</details>

सहसैव ज्ञानयोगो दुष्कर इत्याह …।

<details><summary>विस्तारः (द्रष्टुं नोद्यम्)</summary>

`सहसैवेति` कर्म-योगम् अकृत्वा इत्य् अर्थः।  
</details>


॥3.4॥ **न** +++(कर्म-योगाङ्गित्वेन)+++ शास्त्रीयाणां **कर्मणाम् अनारम्भाद्** एव  

<details><summary>विस्तारः (द्रष्टुं नोद्यम्)</summary>

निषेधस्यान्य-विषयत्व-ज्ञापनाय `शास्त्रीय`-शब्दः। 
</details>

**पुरुषः नैष्कर्म्यं** ज्ञाननिष्ठाम् **आप्नोति**  
+++(प्रत्युत भगवद्-अप्रीतिं जनयेत्)+++।  

<details><summary>विस्तारः (द्रष्टुं नोद्यम्)</summary>

`नैष्कर्म्य`-शब्दस्याननुष्ठानादिपरत्वे  
साध्याविशेषादि-दोषः स्यात्,  
अतः `निष्कर्मा`, `निष्क्रान्त-कर्म-योगः`, `पर्यवसित-कर्म-योगः`, `ज्ञान-निष्ठः` इत्य् अर्थः;  
तस्य भावो `नैष्कर्म्यम्` इत्य् अभिप्रायेणाह — `ज्ञान-निष्ठाम्` इति। 
</details>


सर्वेन्द्रिय-व्यापाराख्य-कर्मोपरति-पूर्विकां ज्ञान-निष्ठां न प्राप्नोति इत्यर्थः।  

<details><summary>विस्तारः (द्रष्टुं नोद्यम्)</summary>

`सन्न्यसन`-शब्दस्याप्य् अत्र  
`कर्मणाम्` इत्य्-अनेनैवान्वयं,  
सन्न्यसन-स्वभावाद् आरब्ध-विषयत्वं,  
तत एव सव्यसाचिनः समर-जिहासा-वृत्तान्तं च अभिप्रेत्याह `न चारब्धस्येति`। 
</details>

**न च** +++(कर्म-योगाङ्गित्वेन)+++ आरब्धस्य शास्त्रीयस्य कर्मणस् त्यागाद् +++(ज्ञाननिष्ठाम् आप्नोति)+++  
यतो ऽनभिसंहित-फलस्य परम-पुरुषाराधन-विषयस्य कर्मणः  +++(तत्-प्रीति-जननेन)+++ **सिद्धिर्**  
आत्मनिष्ठा स्यात्।  

<details><summary>विस्तारः (द्रष्टुं नोद्यम्)</summary>

`नैष्कर्म्य`-शब्दानुषङ्गे ऽपि सम्भवति,  
पुनः `सिद्धि`-शब्देनाभिधानस्य तात्पर्यं व्यञ्जयति `यत इति`। 
</details>


अतस् तेन विना तां +++(निष्ठां)+++ न प्राप्नोति।  

<details><summary>विस्तारः (द्रष्टुं नोद्यम्)</summary>

`अनारम्भं` `सन्न्यसनं` च सङ्कलय्याह `अतस् तेन विनेति`।  

> कारण-भूत-कर्माभावे  
कथं कार्यं स्याद् 

इति भावः।  
+++(अतः इत्यत्र)+++ पञ्चम्या हेतु-परत्वं निषेधान्वयेन तत्तन्-निषेध्यान्वयेन वा योज्यम्।  
</details>


<details><summary>विस्तारः (द्रष्टुं नोद्यम्)</summary>

पूर्वत्र कर्मयोगानारम्भे ज्ञानयोगासिद्धिः स्याद् इति वाक्यार्थः;  
उत्तरत्र तु यत् कर्म-योग-त्यागाद् एव ज्ञान-योग-सिद्धिर् इत्य् अभिप्रेतं,  
तद् अयुक्तं, सा हि तेनैव जन्येति तात्पर्यम्।  
तद् इमाम् उभयीम् अपि वाक्य-वृत्तिम् अभिप्रेत्य  
श्लोकाभिप्रेतम् अर्थम् आह `अनभिसंहित` इति।
</details>


अनभिसंहित-फलैः कर्मभिर् अनाराधित-गोविन्दैर्  
अ-विनष्टानादिकाल-प्रवृत्तानन्त-पाप-सञ्चयैर्  
अ-व्याकुलेन्द्रियता-पूर्विका आत्म-निष्ठा दुः-सम्पाद्या। 



एतद् एव उपपादयति
