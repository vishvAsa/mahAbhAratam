+++
title = "23 यदि ह्यहम्"

+++

<details><summary>वेङ्कटनाथः</summary>

॥3.23॥

> कर्तव्य-प्रयोजनयोर् अभावे किम्-अर्थं तर्हि कर्म क्रियते  

इति शङ्कायाम् उच्यते —  
"यदि ह्य् अहम्" इति।  
</details>


॥3.23॥ अहं सर्वेश्वरः सत्यसङ्कल्पः स्व-सङ्कल्प-कृत-- जगद्-उदय-विभव-लय-लीलः  

<details><summary>वेङ्कटनाथः</summary>

पूर्व-श्लोकस् "त्रिषु लोकेषु" इति निर्देशात् सर्वावतार-परः,  
अयं तु "मनुष्याः" इति दर्शनात् कृष्णावतारासाधारणः।  
तस्माद् "अहम्" इति निर्देशस्य  
ईश्वर-स्वभाव-समुच्चित-- कृष्णावतारासाधारणाकार-विषयताम् आह —  
"अहं सर्वेश्वरः" इत्यादिभिः।
</details>

<details><summary>वेङ्कटनाथः</summary>

"सर्वेश्वरः, सत्य-सङ्कल्पः" इति।  
पूर्ववद् आप्त-कामत्वाविरोधायोच्यते —  
"स्व-सङ्कल्प-कृता" इति।  
स्व-सङ्कल्प-मात्रेण सर्वं नियन्तुं शक्तो ऽपि  
ज्ञान-प्रदानादि-द्वारा प्रवर्तनार्थं  
जगद्-उपकृति-मर्त्यो जातो ऽपीत्य्-उक्तम्;  
अन्यथा भूतावेश-न्यायेन प्रवर्तितानां शास्त्र-वश्यताभावात्  
तत्-तद्-अनुष्ठानाधीनं फलं न स्यात्।  
</details>


स्व-च्छन्दतो जगद्-उपकृतये मर्त्यो जातो ऽपि  

<details><summary>वेङ्कटनाथः</summary>

"छन्दतः सम्प्रवर्तते" इत्याद्य्-अनुसारेणाह —  
"स्वच्छन्दतः" इति, न तु कर्मणेत्य्-अर्थः।  
कर्म-फल-भोक्तृत्वं व्युदस्यता  
"जगद्-उपकृति-मर्त्यः" इत्य्-अनेन  
"जगद्-उपकृति+++(→यै)+++-मर्त्यं को विजेतुं समर्थः" [वि.पु. 5.30.80]  
इति पुराणोक्तिः स्मारिता।  

अपि-शब्देनाकर्म-वश्यावतारो ऽपीत्य्-अभिप्रेतम्।  

> "अजायमानो बहुधा विजायते"  
> [यजुस्सं. 31.19, तै.आ. 3.13],  

> "नाकारणात् कारणाद् वा" [वि.पु. 5.1], 

> "इच्छा-गृहीताभिमतोरु-देहः" [वि.पु. 6.5.84] 

इत्य्-आदिकम् अत्रानुसंहितम्।
</details>


मनुष्येषु शिष्ट-जनाग्रेसर--वसु-देव-गृहे अवतीर्णस्  

<details><summary>वेङ्कटनाथः</summary>

अनुविधेयानुष्ठानत्व-सिद्ध्य्-अर्थं  
हि-शब्द-द्योतित-- प्रसिद्धि-प्रकार-विवरणार्थं चोक्तं —  
"मनुष्येषु" इत्यादि।  
</details>

तत्-कुलोचिते **कर्मणि**  

<details><summary>वेङ्कटनाथः</summary>

> ननु अयम् ईश्वरः कस्मिन् कर्मणि वर्तेत?  
> न ह्य् अस्य परमार्थतो वर्णाश्रमाः, सामान्य-धर्म-योग्यं मनुष्यत्वादिकं वा अस्ति,  
> येनाकर्मवश्य इच्छया कर्म कुर्वाणो ऽपि  
> तत्तद्-उचितं कर्मोपाददीत? 

इति शङ्कायां "कुलोचितम्" इति,  
"क्षात्रं धर्मं स्वं बहु मन्यते" इत्याद्य्-अनुसारेणाह —  
"तत्-कुलोचितम्" इति। 

अयं भावः —  
सत्यम् अस्य परमार्थतो वर्णाश्रमादिकं नास्ति,  
तथापि तत्-तद्-उचित-कर्म-करणाय  
प्राकृतम् एव विग्रहं तत्-तज्-जातीय-सन्निवेशं परिणमयति;  
तत्र तत्-तज्-जातीयत्व-बुद्ध्या पुरुषाणाम् अनुविधेयानुष्ठानत्वं स्याद् इति।
</details>


अतन्द्रितः सर्वदा **यदि न वर्तेयम्**  

<details><summary>वेङ्कटनाथः</summary>

"अतन्द्रितः" — अनुदासीनः।  
"सर्वदा" इति जातुशब्दार्थः; "जातु अपि" इति हि तद्-अभिप्रायः।
</details>


**मम** शिष्ट-जनाग्रेसर--वसु-देव-सूनोर् **वर्त्म**  

<details><summary>वेङ्कटनाथः</summary>

अनुविधेयत्वोपयुक्तप्रकारविवक्षां "मम" इत्य् अत्रापि दर्शयति — "मम शिष्ट..." इति। 
</details>

अकृत्स्न-विदः शिष्टाश् च  
"सर्व-प्रकारेणायम् एव धर्म" इति **अनुवर्तन्ते**।  

<details><summary>वेङ्कटनाथः</summary>

"सर्वशः" इति प्रमाण-पौष्कल्य-परं  
सेतिकर्तव्यताकत्व-परं वा  
इत्य्-अभिप्रायेणाह — "सर्वप्रकारेण" इति।  

"अनुवर्तन्ते" — अनुवर्तेरन् इत्य्-अर्थः;  
प्रसङ्ग-रूपस्यापि सिद्धवत्-काराभिप्रायेण वर्तमान-व्यपदेशः। 
</details>


ते च स्व-कर्तव्याननुष्ठानेन,  
अकरणे प्रत्यवायेन च  
आत्मानम् अनुपलभ्य  
निरय-गामिनो भवेयुः।

<details><summary>वेङ्कटनाथः</summary>

वक्ष्यमाण-प्रसङ्गार्थं  
मनुष्याणां पूर्व-सिद्ध-स्वानुवृत्ति-मात्राभिप्रायेण वा  
अनिष्ट-प्रसङ्ग-परत्वायाह — ते च इति।
</details>
