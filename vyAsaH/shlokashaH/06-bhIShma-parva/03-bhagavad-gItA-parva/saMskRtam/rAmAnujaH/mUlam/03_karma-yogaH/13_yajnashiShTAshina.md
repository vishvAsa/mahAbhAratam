+++
title = "13 यज्ञशिष्टाशिनः सन्तो"

+++

तद् एव विवृणोति -

॥3.13॥ इन्द्राद्यात्मना ऽवस्थित-परम-पुरुषाराधनार्थतयैव  
द्रव्याण्य् उपादाय  
विपच्य  
तैर् यथावस्थितं परमपुरुषम् आराध्य  
तच्छिष्टाशनेन ये शरीरयात्रां कुर्वते  
ते त्व् अनादिकालोपार्जितैः **किल्बिषैः**  
आत्म-याथात्म्यावलोकन-विरोधिभिः सर्वैर् विमुच्यन्ते। 

**ये तु** परमपुरुषेणेन्द्राद्यात्मना स्वाराधनाय दत्तानाम्  
आत्मार्थतयोपादाय विपच्याश्नन्ति  
ते पापात्मानो **ऽघम्** एव भुञ्जते। 

अघपरिणामित्वाद् अघम् इत्य् उच्यते।  
आत्मावलोकन-विमुखा नरकाय एव पच्यन्ते।  
