+++
title = "22 न मे"

+++

<details><summary>वेङ्कटनाथः</summary>

॥3.22॥

> मया ऽपि हि निरपेक्षेणैव लोक-क्षोभे निष्प्रत्यवायेनापि  
परम-कारुणिकतया लोक-रक्षार्थं कर्मैव क्रियते,  
त्वया तु सापेक्षेण स-प्रत्यवायेन किम्पुनर् 

इत्य् उच्यते "न मे पार्थ" इत्यादि-श्लोक-त्रयेण।  
</details>


॥3.22॥**न मे** सर्वेश्वरस्य +अवाप्तसमस्तकामस्य सर्वज्ञस्य सत्यसङ्कल्पस्य  

<details><summary>वेङ्कटनाथः</summary>

> "मे" इति पदेन कर्मवश्य-चेतनान्तर-व्यावृत्तो यथावस्थितो हीश्वरः परामृश्यत  
इत्य् अभिप्रायेण  

विलक्षण-नित्य-सिद्ध-विभूति-गुण-पौष्कल्यस्य व्यञ्जनानि  
"सर्वेश्वरस्य" इत्यादि-विशेषणान्य् उक्तानि। 

सर्वेश्वरस्येति — 

> श्रुति-स्मृती हि ममैवाज्ञा, 
> सा चान्यैर् अनुवर्तनीया;  
> न हि मे नियन्त्र्-अन्तरम् अस्ति  
> यद्-अधीन-प्रत्यवाय-भयात् कुर्याम् 

इति भावः।  
अवाप्त-समस्त-कामस्येति —  

> न च मे सङ्कल्प-मात्राद् असाध्यम्  
> इतः पूर्वम् अभिलाष-दशा-मात्रापन्नं प्रयोजनम् अस्ति  
> यद्-उपायतया कर्म कर्तव्यम् 

इति भावः।  
सर्वज्ञस्य सत्य-सङ्कल्पस्येति —  

> नापि मे कर्मवश्यानां देव-मनुष्य-तिरश्चां सजातीयतयावतीर्णस्यापि  
> तेषाम् इव ज्ञान-सङ्कोच इच्छा-प्रतिघातो वा ऽस्ति  
> यन्-निवृत्त्यर्थं कर्म कार्यम् 

इत्याशयः।
</details>


**त्रिषु लोकेषु** देव-मनुष्यादि-रूपेण स्वच्छन्दतो वर्तमानस्य  
किञ्चिद् अपि **कर्तव्यम् अस्ति**  

<details><summary>वेङ्कटनाथः</summary>

"त्रिषु लोकेषु" इत्य् अत्रार्थ-सिद्धं विशेषम् अध्याहृत्याह —  
देव-मनुष्येति। उक्तं च भगवता पराशरेण —

> समस्त-शक्ति-रूपाणि  
> तत् करोति जनेश्वरः।  
> देव-तिर्यङ्-मनुष्याख्या  
> **चेष्टावन्ति** स्व-लीलया॥  
> जगताम् **उपकाराय**  
> न सा कर्म-निमित्तजा।  
> **चेष्टा** तस्याप्रमेयस्य  
> **व्यापिन्य्** अव्याहतात्मिका॥  
> [वि.पु. 6.7.71-72]

इति। 
</details>


यतः **अनवाप्तं** कर्मणा अवाप्तव्यं न किञ्चिद् अप्य् अस्ति।  

<details><summary>वेङ्कटनाथः</summary>

"नानवाप्तम् अवाप्तव्यम्" इत्य् एतत् कर्तव्याभावे  
अपेक्षित-हेतु-परतया व्याख्याति — यत इति।  
उत्तर-श्लोक-पर्यालोचन-सिद्धं प्रयोजनम् आह —  
"अथापि लोक-रक्षायै" इति।  
</details>


अथापि लोक-रक्षायै **कर्मण्य् एव वर्ते।**

<details><summary>वेङ्कटनाथः</summary>

"अथापि" इति चकारस्यार्थः।  
"कर्मणि वर्त एव" इत्य् उक्ते  

> "न कदाचिद् अपि कर्मणो विरम्य  
> ज्ञानयोगम् अनुतिष्ठामि" 

इति फलितं,  
तद्-व्यञ्जनायोक्तं "कर्मण्येव वर्ते" इति।  
यद्वा, प्रकरणौचित्याद्  
एव-कारो ऽत्र भिन्न-क्रमः+++(=??)+++।
</details>
