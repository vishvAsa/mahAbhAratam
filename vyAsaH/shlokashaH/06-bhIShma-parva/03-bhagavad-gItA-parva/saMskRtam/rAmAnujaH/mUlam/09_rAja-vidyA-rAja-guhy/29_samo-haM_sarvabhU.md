+++
title = "29 समोऽहं सर्वभूतेषु"

+++
॥9.29॥ देवतिर्यङ्मनुष्यस्थावरात्मना स्थितेषु जातितश् च आकारतः स्वभावतो
ज्ञानतश् च अत्यन्तोत्कृष्टापकृष्टरूपेण वर्तमानेषु सर्वेषु **भूतेषु**
समाश्रयणीयत्वेन **समो ऽहम्** अयं जात्याकारस्वभावज्ञानादिभिर् निकृष्ट इति
समाश्रयणे **न मे द्वेष्यः** अस्त्य् उद्वेजनीयतया न त्याज्यो ऽस्ति तथा
समाश्रितत्वातिरेकेण जात्यादिभिर् अत्यन्तोत्कृष्टो ऽयम् इति तद्युक्ततया
समाश्रयणे **न** कश्चित् **प्रियः** अस्ति न सङ्ग्राह्यो ऽस्ति। अपि त्व्
अत्यर्थमत्प्रियत्वेन मद्भजनेन विना आत्मधारणालाभान् मद्भजनैकप्रयोजना **ये
मां** भजन्ते **ते** जात्यादिभिर् उत्कृष्टा अपकृष्टा वा
मत्समानगुणवद्यथासुखं मय्य् एव वर्तन्ते अहम् अपि तेषु मदुत्कृष्टेष्व् इव
वर्ते।
