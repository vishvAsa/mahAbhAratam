+++
title = "30 अपि चेत्सुदुराचारो"

+++
॥9.30॥ तत्र **अपि** तत्र तत्र जातिविशेषे जातानां यः समाचार उपादेयः परिहरणीयश् च; तस्माद् अतिवृत्तो ऽप्य् उक्तप्रकारेण **माम् अनन्यभाक्** भजनैकप्रयोजनो **भजते चेत् साधुर् एव सः** वैष्णवाग्रेसर एव **मन्तव्यः;** बहुमन्तव्यः पूर्वोक्तैः सम इत्यर्थः। कुत एतत् **सम्यग् व्यवसितो हि सः;** यतो ऽस्य व्यवसायः सुसमीचीनः। भगवान् निखिलजगदेककारणभूतः परब्रह्मनारायणश् चराचरपतिर् अस्मत्स्वामी मम गुरुर् मम सुहृद् मम परं भोग्यम् इति सर्वैर् दुष्प्रापो ऽयं व्यवसायस् तेन कृतः; तत्कार्यं च अनन्यप्रयोजनं निरन्तरभजनं तस्य अस्ति; अतः साधुर् एव बहुमन्तव्यः। अस्मिन् व्यवसाये तत्कार्ये च उक्तप्रकारभजने सम्पन्ने सति तस्य **आचारव्यतिक्रमः** स्वल्पवैकल्यम् इति न तावता अनादरणीयः; अपि तु बहुमन्तव्य एव इत्यर्थः।  
        
ननुनाविरतो दुश्चरितान्नाशान्तो नासमाहितः। नाशान्तमानसो वापि प्रज्ञानेनैनमाप्नुयात्॥ (क॰ उ॰ 1।2।24) इत्यादिश्रुतेर् आचारव्यतिक्रम उत्तरोत्तरभजनोत्पत्तिप्रवाहं निरुणद्धि इत्य् अत्र आह --
