+++
title = "26 पत्रम् पुष्पम्"

+++
॥9.26॥ सर्वसुलभं **पत्रं** वा **पुष्पं** वा **फलं** वा तोयं वा **यो भक्त्या मे प्रयच्छति** अत्यर्थमत्प्रियतया तत्प्रदानेन विना आत्मधारणम् अलभमानतया तदेकप्रयोजनो यो मे पत्रादिकं ददाति तस्य **प्रयतात्मनः** तत्प्रदानैकप्रयोजनत्वरूपशुद्धियुक्तमनसः **तत्** तथाविध**भक्त्युपहृतम् अहं** सर्वेश्वरो निखिलजगदुदयविभवलयलीलो ऽवाप्तसमस्तकामः सत्यसङ्कल्पो ऽनवधिकातिशयासङ्ख्येकल्याणगुणगणः स्वाभाविकानवधिकातिशयानन्दस्वानुभवे वर्तमानो ऽपि; मनोरथपथदूरवर्ति प्रियं प्राप्य इव **अश्नामि।** यथा उक्तं मोक्षधर्मे -- याः क्रियाः सम्प्रयुक्ताः स्युर् एकान्तगतबुद्धिभिः। ताः सर्वाः शिरसा देवः प्रतिगृह्णाति वै स्वयम्॥ (महा॰ शा॰ 340।64) इति। यस्माद् ज्ञानिनां महात्मनां वाङ्मनसागोचरो ऽयं विशेषस् तस्मात् त्वं च ज्ञानी भूत्वा उक्तलक्षणभक्तिभारावनतात्मा आत्मीयः कीर्तनयतनार्चनप्रणामादिकं सततं कुर्वाणो लौकिकं वैदिकं च नित्यनैमित्तिकं कर्म च इत्थं कुर्व् इत्य् आह --
