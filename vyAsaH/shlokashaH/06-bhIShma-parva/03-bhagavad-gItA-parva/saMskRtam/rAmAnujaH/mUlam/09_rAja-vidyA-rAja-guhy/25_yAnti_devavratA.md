+++
title = "25 यान्ति देवव्रता"

+++
अहो महद् इदं वैचित्र्यं  
यद् एकस्मिन् एव कर्मणि वर्तमानाः  
सङ्कल्प-मात्र-भेदेन केचिद् अत्यल्प-फल-भागिनः, च्यवन-स्वभावाश् च भवन्ति;  
केचन अनवधिकातिशयानन्द-परम-पुरुष-प्राप्ति-रूप-फल-भागिनो ऽपुनर्-आवर्त्तिनश् च भवन्ति;
इत्य् आह --

॥9.25॥ व्रतशब्दः सङ्कल्पवाची; **देवव्रताः** दर्शपौर्णमासादिभिः कर्मभिर्
इन्द्रादीन् यजामः; इति इन्द्रादियजनसङ्कल्पाः; ये ते इन्द्रादि**देवान्
यान्ति। ये च पितृयज्ञादिभिः पितॄन् यजामः; इति पितृयजनसङ्कल्पाः; ते**
पितॄन् यान्ति। ये च यक्षरक्षः पिशाचादीनि भूतानि यजामः; इति
भूतयजनसङ्कल्पाः; ते **भूतानि यान्ति। ये तु तैर् एव यज्ञैर् देवपितृभूतशरीरकं
परमात्मानं भगवन्तं वासुदेवं यजाम इति मां यजन्ते ते** मद्याजिनः माम् एव
यान्ति। देवादिव्रता देवादीन् प्राप्य तैः सह परिमितं भोगं भुक्त्वा तेषां
विनाशकाले तैः सह विनष्टा भवन्ति मद्याजिनस् तु माम् अनादिनिधनं सर्वज्ञं
सत्यसङ्कल्पम् अनवधिकातिशयासङ्ख्येयकल्याणगुणगणमहोदधिम् अनवधिकातिशयानन्दं
प्राप्य न पुन निवर्तन्ते इत्यर्थः। मद्याजिनाम् अयम् अपि विशेषो ऽस्ति इत्य्
आह --
