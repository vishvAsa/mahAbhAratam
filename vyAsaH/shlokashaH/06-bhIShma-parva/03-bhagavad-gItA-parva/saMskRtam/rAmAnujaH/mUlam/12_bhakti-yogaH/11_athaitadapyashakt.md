+++
title = "11 अथैतदप्यशक्तोऽसि कर्तुम्"

+++

<details><summary>वेङ्कटनाथः</summary>

> ॥12.11॥ स्वार्थेष्व् एव कर्मसु निबद्ध-चित्तस्य  
कथं त्वद्-अर्थेषु कर्मस्व् अत्यर्थप्रियत्वेन प्रवृत्तिः सम्भवेद्  

इत्य् अत्र  
तद्-उपाय-परम्परा-काष्ठा-भूतं कर्मयोगं प्रत्यभिज्ञापयत्य् **अथैतद्** इति।
</details>

॥12.11॥  
अथ **मद्-योगम्** आश्रित्य  
**एतद् अपि कर्तुं** न शक्नोषि;  

<details><summary>वेङ्कटनाथः</summary>

**मद्-योगम् आश्रितः** इत्य् अस्याक्षर-योग-विषयेणोत्तरार्धेन अन्वय-व्युदासाय  
पूर्वार्धान्वयम् आह **अथ मद्योगम्** इति।  
</details>


मद्-गुणानुसन्धान-कृतं मद्-एक-प्रियत्वाकारं भक्ति-योगम् आश्रित्य  
भक्ति-योगाङ्कुर-रूपम् एतद्, मत्-कर्मापि कर्तुं न शक्नोषि;  

<details><summary>वेङ्कटनाथः</summary>

तस्याशक्यत्व-ज्ञापनायाह -- मद्गुणेति।  
भक्ति-योगावस्था-विशेषेष्व् अतः पूर्वावस्था नास्तीति व्यञ्जनाय  
**भक्तियोगाङ्कुर-रूपम्** इत्य् उक्तम्।  
**मद्योगम्** इत्यनेन जीवात्म-योग-व्यवच्छेदः।  
</details>


**ततः** अक्षर-**योगम्** आत्म-स्वभावानुसन्धान-रूपं पर-भक्ति-जननं पूर्व-+++(अध्याय-)+++षट्कोदितम् **आश्रित्य**  
तद्-उपायतया **सर्व-कर्म-फल-त्यागं कुरु।**  

<details><summary>वेङ्कटनाथः</summary>

ततश् च मद्योगम् आश्रित्य  
तद्-अङ्कुरे कर्मण्य् असमर्थश् चेज्  
जीवात्म-योगम् आश्रित्य  
तद्-अङ्कुरे कर्म-योगे प्रवर्तस्वेति वाक्यार्थः।  
तद् एतद् अभिप्रेत्याह **ततो ऽक्षरेति**।  
अक्षर-योगस्याप्य् अव्यवधानेन मोक्षोपायत्व-व्युदासाय  
**पर-भक्ति-जननम्** इत्य् उक्तम्।  
सप्रकाराक्षर-योग-प्रत्यभिज्ञापनार्थं;  
मध्यम-षट्कोदिताक्षर-योग-व्यवच्छेदार्थं च  
**पूर्वषट्कोदितम्** इत्य् उक्तम्।  
सर्व-कर्म-फल-त्यागस्याव्यवधानेन भक्ति-योग-जनकत्व-व्युदासाय  
**तद्-उपायतयेत्य्** उक्तम्।
</details>


मत्-प्रियत्वेन मद्-एक-प्राप्यता-बुद्धिर् हि  
प्रक्षीणाशेष-पापस्यैव जायते।  

<details><summary>वेङ्कटनाथः</summary>

कर्म-योग-पूर्वकात्म-साक्षात्कारस्य  
भक्त्य्-उत्पत्त्य्-उपयोगित्व-प्रकारं प्रकरणान्तरोक्तं दर्शयति -- **मत्-प्रियत्वेनेति**।
</details>


**यतात्मवान्** यतमनस्कः। 

<details><summary>वेङ्कटनाथः</summary>

> > मय्य् एव मन आधत्स्व \[12।8\] 
>
> इति पूर्वं परमात्मनि मनस्-समाधानं विहितं  
तद् अशक्तं प्रत्य्-उपदिश्यमानाक्षरयोगाङ्कुर-रूपे कर्मणि प्रवृत्तस्य तु  
पूर्व-षट्क-प्रपञ्चितैर् हेतुभिः मनो-नियमन-शक्यत्वं **यतात्मवान्** इत्य् उक्तम् 

इत्य् अभिप्रायेण यतमनस्क इत्य् उक्तम्।
</details>


ततो ऽनभिसंहित-फलेन मद्-आराधन-रूपेणानुष्ठितेन कर्मणा सिद्धेन +आत्मज्ञानेन  
निवृत्ताविद्यादि-सर्व-तिरोधाने  
मच्-छेषतैक-स्वरूपे प्रत्यग्-आत्मनि साक्षात्-कृते सति  
मयि परा भक्तिः स्वयम् एव उत्पद्यते।  

<details><summary>वेङ्कटनाथः</summary>

कर्मयोगस्यानन्तर-श्लोके ऽभिधास्यमान-क्रमेण  
परम्परया भक्तियोगजनकत्व-प्रकारम् आह -  
**ततो ऽनभिसंहितेति**।  

> "फल-त्यागं कुरु" इति साध्यांशत्याग-वचनेन  
तत्-पूर्वक-साधनानुष्ठानं विवक्षितम्  

इति ज्ञापनाय **अनभिसंहित-फलेनेत्यादिकम्** उक्तम्।  
</details>

<details><summary>वेङ्कटनाथः</summary>

अनन्तराभिधास्यमान- मनश्-शान्ति-द्वारात्म-ध्यान-सिद्धिः।  
**अविद्या** संसारकारणं कर्म;

> अविद्या कर्मसञ्ज्ञा

इत्य् उपक्रम्य

> यया क्षेत्रज्ञशक्तिः सा वेष्टिता \[वि.पु.6।7।61\]

इति वचनात्।

आदिशब्देन

> अनात्मन्य् आत्मबुद्धिर् या त्व्  
> अस्वे स्वम् इति या मतिः।  
> अविद्यातरु-सम्भूति-  
> बीजम् एतद् द्विधा स्थितम्  
> \[वि.पु.6।7।11\]

इत्य्-आद्य्-उक्त-सङ्ग्रहः।  
यद्वाऽत्र **अविद्या** देहात्म-भ्रमादिः,  
आदिशब्देन कर्म-वासनादि-सङ्ग्रहः।
</details>

<details><summary>वेङ्कटनाथः - मच्छेषतैकस्वरूप</summary>

पर-भक्ति-जनकत्व-सिद्ध्यर्थम् उक्तं **मच्छेषतैकस्वरूप** इति।  
यथा बाल्ये बाल-क्रीडा-प्रसङ्गेन  
नरेन्द्र-भवनान् निष्क्रान्तस्य  
मार्गाद् भ्रष्टस्य  
व्याधगृहीतस्य पक्कणे वर्तमानस्य राजकुमारस्य  
आप्तोपदेशात् स्वात्मनस् तथात्वं मत्वा विमृशतः  
स्वात्मनि राज-साम्यम् अङ्ग-प्रत्यङ्गादिषु पश्यतस्  
तस्मिन् यथा पितृत्व-प्रीतिर् निरतिशया जायते  

एवम् अस्यापि  
यथोपदेशं भगवच्-छेष-भूते स्वात्मनि  
तत्-साम्याकारेण साक्षात्-कृते  
भक्ति-सिद्ध्य्-अर्थं न किञ्चित् कर्तव्यम् अस्तीत्य् अभिप्रायेण --  

> मयि परा भक्तिः स्वयम् एवोत्पद्यत 

इत्य् उक्तम्। 

एतेनाध्यायारम्भे 

> ये चाप्य् अक्षरम् अव्यक्तम् \[12।1\] 

इत्य्-उक्ताक्षर-योगो ऽप्य्  
अक्षर-साक्षात्-कार-द्वारा पर-भक्तिम् उत्पाद्य  
परमात्म-प्राप्तौ विश्राम्यतीति सिद्धम्।  

स एव ह्य् अत्रापि प्रथमषट्कोक्तोऽक्षरयोगः प्रस्पष्टम् उच्यते।
</details>



तथा च वक्ष्यते -- 

> "स्व-कर्मणा तम् अभ्यर्चय  
> सिद्धिं विन्दति मानवः।" (गीता 18।46) 

इत्यारभ्य 

> विमुच्य निर्ममः शान्तो  
> ब्रह्मभूयाय कल्पते॥  
> ब्रह्मभूतः प्रसन्नात्मा  
> न शोचति न काङ्क्षति॥  
> समः सर्वेषु भूतेषु  
> मद्-भक्तिं लभते पराम्॥  
> (18।5354) 

इति।

<details><summary>वेङ्कटनाथः</summary>

> ननु यद् अशक्तं प्रति यद् उपदिश्यते;  
तत् तत् तुल्यफलम् अशक्ताधिकारं साधनान्तरं दृष्टं  
यथावगाहनाशक्तस्य स्नानान्तराणि।  
उच्यते चान्यत्र क्रियायोगस्य साक्षान्-मोक्षसाधनत्वं  
> 
> > मोक्षकारणम् अव्यक्तम्  
> अचिन्त्यम् अपरिग्रहम्।  
> तम् आराध्य जगन्नाथं  
> क्रियायोगेन मुच्यते 
> 
> इति।  
> तथात्रापि किं न स्याद् 

इति शङ्कायां  
कर्मयोगस्य भक्तियोगसाधनत्वम् अष्टादशाध्याये वक्ष्यमाणं दर्शयति तथा चेति। 
</details>

<details><summary>वेङ्कटनाथः</summary>

अन्यत्र चाप्य् अयं क्रमः स्फुटः --

> "तत्र चित्तं **समावेष्टुं**  
**न शक्नोति** भवान् यदि।  
तद्-**अभ्यास**-परस् तस्मिन्  
**कुरु योगं** दिवानिशम्॥
>
> तत्राप्य् असामर्थ्यवतः  
**क्रिया-योगो** महात्मनः।  
ब्रह्मणा यः समाख्यातः  
तत्-परः सततं **भव**॥
>
> **करोषि** यानि कर्माणि  
देव-देवे जगत्-पतौ।  
**समर्पयस्व** भद्रं ते  
ततः कर्म **प्रहास्यसि॥**
>
> प्रधानं कारणं योगो  
विमुक्तेर् दितिजेश्वर।  
क्रिया-योगश् च योगस्य  
परमं तस्य साधनम्॥"

इति।
</details>

<details><summary>वेङ्कटनाथः</summary>

> मद्भक्तिं लभते पराम् \[18।54\] 

इति वक्ष्यमाण-फलस्य  
कर्म-योग-हेतुकत्वं प्रकरण-सिद्धम् इति ज्ञापनाय  

> स्वकर्मणा तम् अभ्यर्च्य  
> सिद्धिं विन्दति मानवः \[18।46\] 

इत्य् आरभ्येत्य् उक्तम्।
</details>
