+++
title = "10 अभ्यासेऽप्यसमर्थोऽसि"

+++
॥12.10॥ अथ एवं-विध-स्मृत्य्-अभ्यासे **अप्य् असमर्थो ऽसि**

<details><summary>विस्तारः (द्रष्टुं नोद्यम्)</summary>

॥12.10॥ चिराभ्यस्तेषु प्रत्यक्षेषु शीघ्रलभ्येषु भोग्येषु प्रसक्तस्य मनसो दुर्निग्रहत्वाद्  
गुणवति विशुद्धेऽपि त्वय्य् अभ्यासो न शक्यः।  
कर्मस्व् एव हि तेषु तेषु वासना।  
ततः कर्मस्व् एव मनः प्रवर्तेतेत्य् अर्जुनाभिप्रायम् उन्नीय  
शीलित-सजातीयम् अभ्यासोपायम् उपदिशति - अभ्यासेऽपि इति।

अथशब्दोऽत्रानुषक्तः।  
**एवंविधत्वं** निरतिशय-प्रेम-गर्भत्वम्।
</details>

**मत्कर्मपरमो भव** मदीयानि कर्माण्य् आलय-निर्माणोद्यान-करण-- प्रदीपारोपण-- मार्जनाभ्युक्षणोपलेपन-- पुष्पापहरण- पूजनोद्वर्तन-- नाम-कीर्तन-- प्रदक्षिण-नमस्कार-स्तुत्य्-आदीनि;  
तान्य् अत्य्-अर्थ-प्रियत्वेन आचर।


<details><summary>विस्तारः (द्रष्टुं नोद्यम्)</summary>

सर्वकर्म -- \[12।11, 18।2\] इति  
परस्ताद् यज्ञादि-कर्मणां पर्वान्तरत्वेन वक्ष्यमाणत्वाद्  
अत्र च **मत्-कर्म** इति विशेषतो निर्देशाच् च  
भगवद्-अ-साधारणं भक्त्य्-अनन्तरङ्गं 

> सततं कीर्तयन्तो माम् \[9।14\] 

इत्य्-आदिभिः प्राक्-प्रपञ्चितम्  
इतिहास-पुराण--भगवच्छास्त्रादि-प्रसिद्धं कर्मात्र विवक्षितम्  
इत्य् अभिप्रायेण - आलयनिर्माणेत्यादिकम् उक्तम्।
</details>


<details><summary>विस्तारः (द्रष्टुं नोद्यम्)</summary>

परमशब्दाभिप्रेतम् आह - **तान्य् अत्यर्थप्रियत्वेनाचरेति**।  

> माम् इच्छाप्तुम् \[12।9\] 

इति पूर्वश्लोकोक्ता प्राप्तिर् एवात्रापि  
सिद्धि-शब्देन विवक्षितेति  
तत्-स्थान-प्राप्त्या प्रतीयते।  
</details>


अत्यर्थप्रियत्वेन **मदर्थं कर्माणि कुर्वन्न् अपि**  
अचिराद् अभ्यास-योग-पूर्विकां मयि स्थिरां चित्त-स्थितिं लब्ध्वा  
मत्-प्राप्तिरूपां **सिद्धिम् अवाप्स्यसि।**

<details><summary>विस्तारः (द्रष्टुं नोद्यम्)</summary>

> तत्र पूर्वप्रक्रियया परम्परयैवास्यापि कर्मणः साधकत्वम्  
इत्य् **अपि**-शब्देन द्योत्यत 

इति ज्ञापनायाह -- अभ्यासयोगपूर्विकाम् इति।  

> तत्तत्-कर्मणाम् अतिपवित्रत्वात् प्रतिकर्म तच्-चिन्तनाच् च  
तत्-स्मृत्य्-अभ्यासो ऽचिरात् सिध्यतीत्य् अर्थसिद्धम्  

इत्य् अभिप्रायेण अचिराद् इत्य् उक्तम्।
</details>
