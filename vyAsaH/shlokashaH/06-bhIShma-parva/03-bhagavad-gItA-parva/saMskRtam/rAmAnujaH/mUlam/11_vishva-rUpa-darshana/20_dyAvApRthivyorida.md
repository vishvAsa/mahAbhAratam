+++
title = "20 द्यावापृथिव्योरिदमन्तरं"

+++
॥11.20॥ द्युशब्दः पृथिवीशब्दश्च उभौ उपरितनानाम् अधस्तनानां च लोकानां प्रदर्शनार्थौ; **द्यावापृथिव्योर् अन्तरम्** अवकाशः; यस्मिन् अवकाशे सर्वे लोकास् तिष्ठन्ति; सर्वो ऽयम् अवकाशः **दिशश्च सर्वास् त्वया एकेन** व्याप्ताः।**दृष्ट्वा** अद्भूतं रूपम् **उग्रं तव इदम्** अनन्तायामविस्तारम् अत्यद्भुतम् **अत्य् उग्रं तव रूपं** दृष्ट्वा **लोकत्रयं प्रव्यथितम्** -- युद्धदिदृक्षया आगतेषु ब्रह्मादिदेवासुरपितृगणसिद्धगन्धर्वयक्षराक्षसेषु प्रतिकूलानुकूलमध्यस्थरूपं लोकत्रयं सर्वं प्रव्यथितम्; अत्यन्तभीतम् **महात्मन्** अपरिच्छेद्यमनोवृत्ते। ऐतेषाम् अप्य् अर्जुनस्य इव विश्वाश्रयरूपसाक्षात्कारसाधनं दिव्यं चक्षुर् भगवता दत्तम्। किमर्थम् इति चेद् अर्जुनाय स्वैश्वर्यं सर्वं प्रदर्शयितुम् अत इदम् उच्यते -- दृष्ट्वाद्भुतं रूपमुग्रं तवेदं लोकत्रयं प्रव्यथितं महात्मन् इति।
