+++
title = "12 अनिष्टमिष्टम् मिश्रम्"

+++
॥18.12॥**अनिष्टं** नरकादिफलम्; **इष्टं** स्वर्गादि; **मिश्रम्**
अनिष्टसम्भिन्नं पुत्रपश्वन्नाद्य् एतत् **त्रिविधं कर्मणः फलम् अत्यागिनां**
कर्तृत्वममताफलत्यागरहितानां प्रेत्य भवति प्रेत्य कर्मानुष्ठानोत्तरकालम्
इत्यर्थः। **न तु सन्न्यासिनां क्वचित्** न तु कर्तृत्वादिपरित्यागिनां
क्वचिद् अपि मोक्षविरोधि फलं भवति।  
        
एतद् उक्तं भवति -- यद्यप्य् अग्निहोत्रमहायज्ञादीनि नित्यान्य् एव; तथापि
जीवनाधिकारकामाधिकारयोर् इव मोक्षाधिकारे च विनियोगपृथक्त्वेन परिह्रियते;
मोक्षविनियोगश् च -- तमेतं वेदानुवचनेन ब्राह्मणाविविदिषन्ति यज्ञेन दानेन
तपसानाशकेन (बृ॰ उ॰ 4।4।22) इत्यादिभिर् इति। तद् एवं क्रियमाणेष्व् एव कर्मसु
कर्तृत्वादिपरित्यागः शास्त्रसिद्धः सन्न्यासः स एव च त्याग इत्य्
उक्तः। इदानीं भगवति पुरुषोत्तमे अन्तर्यामिणि कर्तृत्वानुसन्धानेन आत्मन्य्
अकर्तृत्वानुसन्धानप्रकारम् आह। तत एव फलकर्मणोर् अपि ममतापरित्यागो भवति
इति। परमपुरुषो हि स्वकीयेन जीवात्मना स्वकीयैश् च करणकलेवरप्राणैः
स्वलीलाप्रयोजनाय कर्माण्य् आरभते। अतो जीवात्मगतं क्षुन्निवृत्त्यादिकम् अपि
फलं तत्साधनभूतं च कर्म परमपुरुषस्य एव --
