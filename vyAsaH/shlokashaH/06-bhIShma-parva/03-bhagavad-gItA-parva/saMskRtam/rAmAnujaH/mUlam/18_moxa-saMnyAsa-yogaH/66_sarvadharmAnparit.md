+++
title = "66 सर्वधर्मान्परित्यज्य"

+++
॥18.66॥ 

<details><summary>वेङ्कटनाथः</summary>

॥18.66॥ एवं विस्तरेण सङ्ग्रहेण चोक्तानां कर्म-योगादीनां त्रयाणां  
साधारणं सारतमाऽनुसन्धान-विशेषम् उद्धृत्य  

तत एव 

> माम् एवैष्यसि \[18।65\] 

इत्य् उक्तेष्ट-प्राप्तेः प्रति-बन्धकी-भूतानिष्टानां  
निवृत्तिर् उच्यते --  
**सर्वधर्मान्** इति श्लोकेन। 

तद् आह -- **कर्मयोगेत्यादिना**।
</details>


## फल-त्याग-परं व्याख्यानं 
कर्म-योग--ज्ञान-योग--भक्ति-योग-रूपान् सर्वान् **धर्मान्** परम-निःश्रेयस-साधन-भूतान्  
मद्-आराधनत्वेन अति-मात्र-प्रीत्या यथाधिकारं _कुर्वाण_ एव+++(5)+++,  
उक्त-रीत्या फल-कर्म-कर्तृत्वादि-परित्यागेन+++(5)+++ **परित्यज्य**  

<details><summary>वेङ्कटनाथः</summary>

सर्वशब्देन प्रकृत-त्रिकम् +++(←कर्म-योग--ज्ञान-योग--भक्ति-योगाः)+++ अविशेषाद् गृह्यते।  

कर्म-योगादीनां धृति-साधनत्व-लक्षण--**धर्म**-शब्द-वाच्यत्वम् आह --  
**परम-निश्श्रेयस-साधन-भूतान्** इति -
यथा-योगं परम्परया साक्षाच् चेति शेषः।

तत्-साधकत्व-प्रयोजकम् आह -- **मद्-आराधनत्वेनेति**।

त्रिवर्ग-वैमुख्य-हेतुम् आह -- **अति-मात्र-प्रीत्येति**।

"यथेच्छसि तथा कुरु" \[18।63\] इति  
पूर्वोक्तोपजीवनेनाऽऽह -- **यथाधिकारं कुर्वाण** इति।  
क्रमात् सर्वं ह्य् अस्यानुष्ठेयं स्याद् इति च भावः।  
**कुर्वाण एवेत्य्** अनेन स्वरूप-त्यागादि-पक्षास्  
तामसत्वादिभिर् निन्दिता इति स्मारितम्।+++(4)+++

परित्याग-शब्द-विवक्षितम् आह -- **उक्तरीत्येति** -  
अध्यायारम्भ-विशोधित-प्रकारेणेत्यर्थः।

**फल-कर्म-कर्तृत्वादि-परित्यागेनेति** कर्म-त्यागः स्वकीयताभिमान-त्यागः।+++(4)+++  
भक्तियोगेऽपि ऐश्वर्यादि-फलान्तरं त्याज्यम् एव।  

मोक्षाख्य-फलस्यापि हि सर्व-शेषि-भगवच्-छेषत्व-धिया  
स्व-शेषता-धीः परिहार्या।

**आदि**-शब्देन कञ्चुक-भूतेन्द्रादीनाम् आराध्यत्वाभिमानः सङ्गृहीतः।+++(4)+++  
कर्मणि **कर्तृत्वं** स्वकीयता-बुद्धिर् **आदि**-शब्देन सङ्गृह्यते।  
**परित्यागेन** परित्यज्येति विशेषेण सामान्यावच्छेदः।
</details>


**माम् एकम्** एव कर्तारम् आराध्यं प्राप्यम् +++(←पूर्वोक्तानि फल-कर्म-कर्तृत्वानि)+++ उपायं च अनुसन्धत्स्व।  

<details><summary>वेङ्कटनाथः</summary>

> अन्यत्र स्वात्मनि _कर्तृत्वं_;  
ततोऽन्यस्मिन्न् इन्द्रादाव् _उपास्यत्वं_;  
तद्-उभयान्यस्मिन् स्वर्गादौ _प्राप्यत्वं_;  
तेभ्यो व्यतिरिक्ते कर्मणि _उपायत्वं_ चाभिमत्य ह्य् अनधीत-वेदान्ताः प्रवर्तन्ते।  
न तथा त्वयाऽनुसन्धेयम् एतत् सर्वम्।  
एकस्मिन् मय्य् अनुसन्धत्स्व।

+इति "मामेकं शरणं व्रज" इत्यस्याभिप्रायः। 

तद् आह -- **मामेकम्** एवेत्यादिना।  
+++("कर्तारम् आराध्यं प्राप्यम् उपायं" इत्य्)+++  
अत्र कर्तृत्वादिषु चतुर्षु  
प्रत्येकं समुदायतः एकोपाधिना शरण-शब्द-वाच्यत्वासम्भवात्  
कर्तृत्वादिकं "**माम् एकम्**" इत्य् अनेनाभिप्रेतम् अनूदितम्।

**उपायम्** इति तु शरण-शब्दार्थोक्तिः।  
**कर्तारं** कर्तुः प्रयोजकतया ऽन्तर्यामित्वेन;  
अनुमन्तृतया च अवस्थितम् इत्यर्थः।+++(5)+++  
तद्-अनुसन्धानात् स्वकर्तृत्वाभिमान-त्यागः।

कर्मणां देवतान्तर-शेषत्व--स्वशेषत्व-धी-त्यागार्थम् आह -- **आराध्यम्** इति।

> अहं हि सर्वयज्ञानां भोक्ता च \[9।24\]

> स्वकर्मणा तम् अभ्यर्च्य \[18।46\]

इत्यादिकं ह्युक्तम्।  
**प्राप्यम्** → साक्षात् परम्परया चेति शेषः।
ते स्वर्गादि-फल-त्यागः।

त्रिविध-त्यागार्थम् +++(←पूर्वोक्तानि फल-कर्म-कर्तृत्वानि)+++ अनूदितम्  
आकार-त्रयम् उक्तम् +++(कर्तारम् आराध्यं प्राप्यम् इति)+++  
अत्र **शरण**-शब्देन विधित्सितम् आह -- **उपायम्** इति।
</details>

एष एव सर्वधर्माणां शास्त्रीय-परित्याग  
इति निश्चयं श्रृणु मे  
तत्र त्यागे, भरत-सत्तम। 

<details><summary>वेङ्कटनाथः</summary>

> "स हि सर्वेषु शास्त्रेषु  
प्रीतः फलं ददाती"ति  
प्राग् एव निर्णीतम्।  
स्वसाध्य-नश्वर-यज्ञोपासन-धात्व्-अर्थेषु  
कालान्तर-भावि-फल-साधनत्व-बुद्धिं परित्यज्य  
सिद्धे स्थायिनि सर्वज्ञे सत्य-सङ्कल्पत्व-महोदारत्वादि-गुण-शालिनि  
सकल-शास्त्रार्थ-समाराध्ये  
फल-प्रदत्वम् अनुसन्धत्स्व  

इति स्वरूप-त्यागादि-पक्षे प्रकरण-वैघट्यम् आह -- **एष एवेति**।  
</details>


> "त्यागो हि पुरुष-व्याघ्र,  
> त्रिविधः सम्प्रकीर्तितः॥" (गीता 18।4) 

इत्य् आरभ्य- 

> "सङ्गं त्यक्त्वा फलं चैव,  
> स त्यागः सात्त्विको मतः।" (गीता 18।9) 

> न हि देहभृता शक्यं,  
त्यक्तुं कर्माण्य् अशेषतः।  
यस्तु कर्म-फल-त्यागी  
स त्यागीत्य् अभिधीयते॥ (गीता 18।11) 

इत्य् अध्यायादौ सुदृढम् उपपादितम्।

<details><summary>वेङ्कटनाथः</summary>

**सुदृढम् उपपादितम्** इति -- अयम् अभिप्रायः --
एतच्-छ्लोकापात-प्रतीत्या कूट-युक्तिभिश् च  
यथा वर्णाश्रम-धर्म-स्वरूप-त्यागादि-पक्षो नोदेति;  
तथोपपादितम् इति।  
</details>


> **अहं त्वा सर्वपापेभ्यो मोक्षयिष्यामि।**  

एवं वर्तमानं त्वां  

<details><summary>वेङ्कटनाथः</summary>

**अहम्** उक्त-प्रकारेणाराधितः
फल-प्रदानौपयिक-सार्वज्ञ--सर्व-शक्तित्व--परम-कारुणिकत्वादि-  
गुण-गण-विशिष्ट इति भावः।  
अनुष्ठितोपायावस्था-विशेष-विषयो ऽत्र **त्वा** इति निर्देश इत्याह --  
**एवं वर्तमानम्** इति।
</details>


मत्-प्राप्ति-विरोधिभ्यो ऽनादि-काल-सञ्चितानन्ताऽकृत्य-करण--कृत्याकरण-रूपेभ्यः  
सर्वेभ्यः पापेभ्यो मोक्षयिष्यामि  

<details><summary>वेङ्कटनाथः</summary>

अव्यवहितोपायस्यापि सर्व-धर्म-शब्देनोपादानात्  
"माम् एवैष्यसि" \[18।65\] इत्य्-अनन्तरोक्तत्वाच् च  
**मत्-प्राप्ति-विरोधिभ्य** इत्युक्तम्।  

अत्र प्रतिबन्ध-निवृत्तिर् एवोपाय-साध्या;  
भगवत्-प्राप्तिस् तु स्वरूपाविर्भाव-लक्षणा  
स्वत एव स्याद् इत्य् अभिप्रायः। 

अत्र सर्व-शब्द-विवक्षितम् आह **अनादिकालेत्यादिना**।
</details>


**मा शुचः** = शोकं मा कृथाः। 

## प्रायश्चित्त-धर्म-त्याग-परं व्याख्यानम्

<details><summary>वेङ्कटनाथः</summary>

> ननु त्रिष्व् अपि योगेषु निगदितेषु  
सर्व-गुह्यतमे च शास्त्र-सारार्थे पुनर् विविच्य प्रदर्शिते,  
ततो ऽप्य् उपरि त्रयाणां साधारणानुसन्धानस्य प्राक्-प्रपञ्चितस्यैवात्र  
पुनः प्रतिपादने किं प्रयोजनम्?  
न चायम् अर्थान्तर-परः श्लोकः - अप्रतीतेः;  
सङ्ग्रहादिषु तथानुक्तेश् च।  
शास्त्रादाव् अप्य् उक्तम्, भाष्येऽपि --  
"तम् उवाच" \[2।10\] इति श्लोके  
>
>> परमात्म-याथात्म्य--तत्-प्राप्त्य्-उपाय-भूत-  
कर्म-योग--ज्ञान-योग--भक्ति-योग--गोचरं  
"न त्वेवाहं जातु नासम्" \[2।12\] इत्यारभ्य  
"अहं त्वा सर्वपापेभ्यो मोक्षयिष्यामि मा शुचः" इत्य्-एतद्-अन्तं वच उवाचेत्यर्थः 
> 
> \-- इति। 
>
> अपि चात्र "मा शुचः" इत्येतन्  
न प्रथमोत्पन्नास्थान-स्नेहादि-मूल-शोक-प्रतिक्षेपार्थं;  
तस्य पूर्वमेव निश्शेष-क्षालितत्वात्।  
>
> अतो यथा 
> 
> > मा शुचः सम्पदं दैवीम् अभिजातोऽसि \[5।16\] 
> 
> इत्य्-अत्राव्यवहित-प्रस्तुतोपाधिक-शोकापनोदनार्थत्वं;  
तथाऽत्रापीति युक्तम्।  
> 
> न तु सूक्ष्मधियः क्षत्रियस्य धार्मिकाग्रेसरस्यार्जुनस्य   
सर्वज्ञ-प्रदर्शितेषूपायेष्व् अज्ञानाद् अनर्हत्वात् प्रधानांशानिश्चयाद् वा शोकोऽयम्।  
फल-संशयो ऽपि "माम् एवैष्यसि" इत्यादिना निश्शेष-निर्मूलितः।  
>
> अतः परिशेषाद्  
> दीर्घ-काल-नैरन्तर्यादर-सेवनीयोपाय-दौष्कर्यात्,  
> फल-विलम्बाद् वा  
शोकोऽयं सम्भवेद् इति  
तथा-विध-शोक-प्रशमन-परेणानेन श्लोकेन भवितव्यम् 

इत्य् उक्तार्थान्तरारुचेर् +++(5)+++  
उचितं स्वारसिक-त्याग-शब्दार्थम् अर्थान्तरम् आह -- **अथवेति**।  
</details>

अथवा  
सर्व-पाप-विनिर्मुक्त- +अत्य्-अर्थ-भगवत्-प्रिय-पुरुष--निर्वर्त्यत्वाद् भक्ति-योगस्य,  

<details><summary>वेङ्कटनाथः</summary>

अत्र **सर्व-पाप-विनिर्मुक्तेत्य्**  
उपाय-विरोधि-सर्व-विषयम्।  
पाप-निर्मोक्षाद् अत्यर्थ-भगवत्-प्रियत्वम्।  

> नराणां क्षीण-पापानां  
कृष्णे भक्तिः प्रजायते \[पां.गी.40\] 

इति ह्युच्यते।  
</details>


तद्-आरम्भ-विरोधि-पापानाम् आनन्त्याच् च,  

<details><summary>वेङ्कटनाथः</summary>

विघ्नायुतेन गोविन्दे नृणां भक्तिर् निवार्यते इत्याद्यनुसन्धानेनाऽऽह --
**तद्-आरम्भ-विरोधि-पापानाम् आनन्त्याद्** इति।  
</details>


तत्-प्रायश्चित्त-रूपैर् धर्मैर् अपरिमित-काल-कृतैस्  
तेषां दुस्तरतया आत्मनो भक्ति-_योगारम्भानर्हताम् आलोच्य_  

<details><summary>वेङ्कटनाथः</summary>

"जन्मान्तरसहस्रेषु" \[पां.गी.40\] इत्य्-आद्य्-अनुसारेण  
**परिमित-काल-कृतैर्** इति पाठे  
विलम्बाक्षमत्वं सूचितम्।  
**अपरिमित-काल-कृतैर्** इति पाठे तु अपि शब्दोऽध्याहर्तव्यः।  
तेनोपायस्य दुस्सम्पादत्व-व्यञ्जनम्।  
</details>


शोचतो ऽर्जुनस्य _शोकम् अपनुदन्_ श्रीभगवान् उवाच --  

<details><summary>वेङ्कटनाथः</summary>

**शोकम् अपनुदन्न्** इति शोकापनोदनायेत्य् अर्थः।
</details>


**सर्वधर्मान् परित्यज्य माम् एकं शरणं व्रज** इति।+++(4)+++  

<details><summary>वेङ्कटनाथः</summary>

"मन्मना भव मद्भक्तः" \[18।65\] इति  
पूर्वश्लोके भक्ति-योगस्य प्रकृतत्वात्  
तद्-आरम्भ-विरोधित्वेन शोक-निमित्त-पाप-विषयोऽत्र **सर्व-पाप**-शब्दः।  
तत्-तन्-निराकरणायोक्त-धर्म-वर्ग-विषयः **सर्व-धर्म**-शब्दः  
यस्यैतत् सङ्ग्रह-शासनं  
"धर्मेण पापम् अपनुदति" \[महाना.17।6\] इति।  
बहुवचनेन सर्व-शब्देन च वैविध्यम् आनन्त्यं च पापेषु धर्मेषु च व्यज्यते।+++(4)+++  

तद् इदम् आह -- **भक्तियोगारम्भ-विरोधीत्य्**-आदिना।
</details>


> भक्ति-योगारम्भ-विरोध्य्-- अनादि-काल-सञ्चित-- नाना-विधानन्त-पापानुगुणान्  
तत्-प्रायाश्चित्त-रूपान् कृच्छ्र-चान्द्रायण- कूष्माण्ड-वैश्वानर-प्राजापत्य- व्रातपति-पवित्रेष्टि-त्रिवृद्-अग्निष्टोमादिकान् नानाविधाऽनन्तान्  

<details><summary>वेङ्कटनाथः</summary>

**कृच्छ्र-चान्द्रायणेत्यादिना** सम्प्रतिपन्न-पाप-निर्बहणोदाहरणम्।  
अग्निष्टोमादयोऽपि विनियोग-पृथक्त्वेन अनेक-फल-साधका इति प्राग् एवोक्तम्।  

**आदि**-शब्देन कर्मयोगावान्तर-भेदतया  
"दैवमेवापरे यज्ञम्" \[4।25\] इत्यादिभिः  
प्राक्प्रपञ्चितानाम् अनुक्तानां च ग्रहणम्।  

एवं ज्ञान-योगोऽप्य् **आदि**-शब्देन सङ्गृहीतः;  
तस्यापि भक्ति-योगारम्भ-विरोधि--पाप-निबर्हणत्वेन प्राग् एव प्रपञ्चनात्।  
</details>


> त्वया परिमित-काल-वर्तिना दुरनुष्ठान् **सर्वान् धर्मान् परित्यज्य**  

<details><summary>वेङ्कटनाथः</summary>

**परिमित-काल-वर्तिनेत्य्** एक-शरीराभिप्रायः।  

अतिदुष्करानुष्ठान-मूलानेक-जन्म-संसिद्धि-साध्यत्व-निश्चयाद् एव ह्य् अस्य शोकः।  
"सर्व-धर्मान् परित्यज्य" इति स्वरूपत्याग एवास्यां योजनायाम्।  
न च तावता नित्यनैमित्तिक-लोप-प्रसङ्गः;  
दुरनुष्ठान-प्रायश्चित्तादि-विषयत्वोक्तेः।+++(5)+++
</details>

<details><summary>वेङ्कटनाथः - नित्य-नैमित्तिक-कर्माशक्तौ</summary>

तुल्य-न्यायतया तु नित्य-नैमित्तिकेष्व् अपि यानि दुरनुष्ठानानि;  
तत्रैवं स्यात्;  
शक्तम् अधिकृत्यैव शास्त्र-प्रवृत्तेः;  
अशक्तस्याकरणे दोषाभावात्,  
अनुकल्प-मात्र-शक्तौ च तस्यैवानुष्ठेयत्वात्,  
इह च मुख्याशक्तस्य  
सर्व-प्रकार-मुख्यानुकल्पतया एकस्यैव भगवत्-प्रपदनस्य विधानाच्  
छक्ताशक्ताधिकारि-भेदाच् च  
मुख्यानुकल्पयोः सर्वत्र फलाविशेषोपपत्तेः।

अत एव गुरु-लघु-विकल्पानुपपत्ति-प्रसङ्गाभावः -  
यथा

> प्रणवं वा त्रिरभ्यसेत्  
स्मरेद् वा विष्णुम् अव्ययम्

इति,  
यथा च

> मान्त्रं भौमं तथाऽऽग्नेयं  
वायव्यं दिव्यमेव च।  
वारुणं मानसं चेति  
स्नानं सप्तविधं स्मृतम्

इति विष्णु-चिन्तनम् एवावगाहनादिष्व् असमर्थस्यापि तत्-फल-साधकतया विधीयते;  
तथेहापीति न कश्चिद् दोष इति।
</details>

<details><summary>वेङ्कटनाथः - विधि-च्छाययया ऽनुवादः</summary>

अत्र दुष्करतया चिर-काल-साध्यतया  
चाल्प-शक्तिना परिमित-काल-वर्तिना च  
दुरनुष्ठानानां धर्माणाम्  
_अर्थ-सिद्ध एव त्यागो_+++(5)+++  
भगवद्-एकोपायता-वरण-विधेर् उपकारित्वेन  
विधि-च्छायया ऽनूद्यते  
यथा निदिध्यासनोपकारितया राग-प्राप्ते श्रवण-मनने  
"श्रोतव्यो मन्तव्यः" \[बृ.उ.2।4।54।5।6\] इति।+++(5)+++
</details>

<details><summary>वेङ्कटनाथः - देवतान्तर-धर्म-वारणम्</summary>

तद् एकोपायता-वरण-विधानं च  
तद्-अन्योपाय-परित्याग-विशिष्ट-+++(अधिकारि-)+++विषयम्।   
तेन तत्-फल-साधनत्वेन चोदितानाम् अन्य-देवता-विषयाणां +++(→धर्मान्तराणां)+++  
भगवति च धर्मान्तराणां त्यागः सङ्गृह्यते।  
अर्थ-सिद्धे च देवतान्तर-धर्म-निषेधे,  
तत्-सिद्ध्य्-अर्थं नात्र व्यधिकरण-समासः+++(←"सर्वेषां धर्मान्")+++ समाश्रयणीय  
इत्य् अभिप्रायेण "सर्वान् धर्मान्" इति दर्शितम्।
</details>


<details><summary>वेङ्कटनाथः - न व्यर्थो विधिः</summary>

> ननु शक्तमधिकृत्य निषेधे शास्त्र-वैयर्थ्यम्;  
अ-शक्तं प्रति तु न विध्-अपेक्षा

इति चेत्;  
न - अशक्तं प्रत्येव  
ब्रह्मास्त्र-बन्धादाव् इवोपायान्तर-परिग्रहस्य  
तद्-विरोधित्व-ज्ञापनेनापेक्षितत्वात्।  
यद् वा -  
यद्-अर्थं शरण-व्रज्या ऽनुष्ठिता;  
तद्-अर्थोपायान्तर-शक्तेः पश्चात् कुतश्चिद् +धेतुवशात् सम्भवेऽपि  
तद्-अर्थं तद्-उपादानस्याकर्तव्यता-ज्ञापनेन सार्थम्।  
</details>

<details><summary>वेङ्कटनाथः - अङ्गाङ्गि-भावः</summary>

अत्र

> अहं त्वा सर्वपापेभ्यो  
मोक्षयिष्यामि मा शुचः

इति फलस्य भगवद्-एकाधीनतया  
तद्-एक-प्रपदनम् एकं फलतया ऽनुष्ठेयं शिष्टं;  
सर्व-धर्म-परित्यागस्य तु वाक्यात् तच्-छेषत्वं सिद्धम्;  
फलवत् सन्निधौ चाफलं तद्-अङ्गम्।
</details>

<details><summary>वेङ्कटनाथः - नित्यादि-कर्माणि न विरुद्धानि</summary>

तत्र +++(सर्व-धर्म-परित्यागस्य)+++ पूर्व-सिद्धाकार-परामर्शे अधिकार-कोटौ निवेशः,  
अन्यथा तु लिङ्गात्  
तद्-एक-शरण-व्रज्योपयोगि-रूपे विश्रान्तिः +++(→कार्पण्यानुसन्धनाख्याङ्ग-विधि-रूपेण)+++।  
तद्-एकोपायताऽध्यवसायो हि तद्-अन्योपाय-परिग्रहेण विरुद्धः।  
अतस् त्यागस्यावहन्तेः शेष्य्-अपेक्षित-तण्डुलोपयोगि-रूपे पर्यवसानवत्  
तद्-एक-प्रपदन-विरोधि-धर्म-त्यागे पर्यवसानाद्  
अ-तत्-फलार्थानाम् अविरोधिनां नित्यादीनां  
त्यागोऽस्य नापेक्षित इति +++(5)+++  
वर्णाश्रमाद्य्-अनुबन्धि-स्वतन्त्र-विधि-प्राप्तास्  
तद्वद् एवावतिष्ठन्ते।+++(5)+++
</details>


<details><summary>वेङ्कटनाथः - नित्यादीनि नाङ्गानि</summary>

न च तेऽपि +++(नित्यादीनि)+++ प्रपदनस्याङ्गान्य् अङ्गिनो वा;  
तथा नियोगाभावात्;  
अशक्तं प्रति दुष्कर-कर्माङ्गक-प्रपदन-विधानासम्भवात्;  
अतद्-अङ्गस्यापि यज्ञादेर्  
अन्यार्थम् आश्रमाद्य्-अर्थं चानुष्ठानोपपत्तेः।
</details>


> भक्ति-योगारम्भ-सिद्धये  
**माम् एकं**  

<details><summary>वेङ्कटनाथः - एकम्</summary>

**सर्व**-शब्द-निर्दिष्ट-प्रत्यनीकतया वा "माम् एकम्" इत्य् **एक**-शब्दः।  
ततश् च

> भगवत्-प्रपदनम् एकम् एव  
सर्व-प्रायश्चित्तं स्याद्

इत्य् उक्तं भवति।  
शरणागति-स्वभावात् तु  
तद्-अन्योपाय-परित्यागः सिद्ध्येत्,  
यथा लक्षयन्ति --

> अनन्यसाध्ये स्वाभीष्टे  
महाविश्वासपूर्वकम्।  
तद्-एकोपायता-याच्ञा  
प्रपत्तिः शरणागतिः

इति।

</details>

> परम-कारुणिकम्  

<details><summary>वेङ्कटनाथः - शरणम् = उपायः</summary>

शरणशब्दो ऽत्रोपाय-पर्यायः -  
यथोक्तं प्रपत्ति-प्रकरणे  
"उपाये गृह-रक्षित्रोः शब्दः शरणम्" इत्य् अयम्,  
"वर्तते साम्प्रतं त्व् एष उपायार्थैक-वाचकः \[अहि.सं.36।33\]" इति।  
पठन्ति च --

> शरणं गृह-रक्षित्रोर्  
उपाये च निगद्यते

इति।

</details>

<details><summary>वेङ्कटनाथः</summary>

> उपायत्वं च  
कारुण्यादि-गुण-विशिष्टस्य  
उपायस्थाने ऽवस्थाय  
तत्-कार्य-करणाद्

इत्य् अभिप्रायेण  
**परम-कारुणिकत्वादि**-गुणोक्तिः।

**एकम्** इति नैरपेक्ष्य-परं वा।  
तत्-सिद्ध्य्-अर्थम् अपि  
**माम्**-इत्य्-अनेनाभिप्रेततया
कारुण्यादि-ग्रहणम्।

**परमकारुणिकम्** इति --

> वधार्हम् अपि काकुत्स्थः  
> कृपया पर्यपालयत् \[ \]

इत्यादिभिः कृपायाः पारम्यं;  
ततः शरण्यत्वं च सिद्धम्।
</details>

> अनालोचित-विशेष--शेष-लोक-शरण्यम्  

<details><summary>वेङ्कटनाथः</summary>

तस्यासङ्कोचम् आह -- **अनालोचित-विशेष--शेष-लोक-शरण्यम्** इति।  

> सर्वस्य प्रभुम् ईशानं सर्वस्य शरणं सुहृत् (बृहत्) \[श्वे.उ.3।17\] 

इति श्रुतिः।  
"सर्वलोक-शरण्याय" \[वा.रा.6।17।15\] इति रावणावरज-वाक्यम्।  
स्व-वाक्यं च 

> विभीषणो वा सुग्रीव  
यदि वा रावणः स्वयम् \[वा.रा.6।18।34\] 

इति।  
**विशेष**-शब्दोऽत्र
जाति-वर्ण-विद्या-वृत्त-गुण-संस्कार-भूत-भाव्य्-उपकारादि-परः।  
</details>


> आश्रित-वात्सल्य-जलधिं  

<details><summary>वेङ्कटनाथः</summary>

उक्त-गुणाविनाभूतं गुणान्तरम् आह --  
**आश्रित-वात्सल्य-जल-धिम्** इति।  

> विदितः स हि धर्म(सर्व)ज्ञः शरणागत-वत्सलः  
\[वा.रा.5।21।19\] 

इति ह्य् उक्तम्।  

> दोषो यद्यपि तस्य स्यात्  
\[वा.रा.6।18।3\]  

इत्यादि-प्रक्रियया दोषानादराय वात्सल्योक्तिः।
</details>


> _शरणं प्रपद्यस्व_। 

<details><summary>वेङ्कटनाथः</summary>

गत्य्-अर्थानां बुद्ध्य्-अर्थतया प्रयोगाद्  
**व्रजति**-धातुः पूर्व-योजनायाम् अनुसन्धानमात्र-परतया व्याख्यातः।  
इह तु रक्षिष्यतीति महाविश्वास-पूर्वक- विशिष्टाध्यवसाय-लक्षण- बुद्धि-विशेष-निरूढ-पदेन व्याचष्टे -- प्रपद्यस्वेति।  
</details>


> **अहं त्वा सर्वपापेभ्यो**  
यथोदित-स्वरूप-भक्त्यारम्भ-विरोधिभ्यः सर्वेभ्यः पापेभ्यो  

<details><summary>वेङ्कटनाथः</summary>

**अहं त्वेति** --  

> सर्वज्ञः सर्वशक्तिर् अहम्  
अल्पज्ञम् अल्पशक्तिं च त्वाम् 

इत्यर्थः।
</details>


> **मोक्षयिष्यामि;** मा शुचः। 

<details><summary>वेङ्कटनाथः</summary>

**मा शुचः** --  
एकेन सुकरेणाविलम्बेनाशेषपाप-निवृत्ति-सिद्धेर्  
अनन्तैर् दुष्करैर् विलम्ब्य-कारिभिः प्रत्येक-पाप-निबर्हणैर्  
इदानीं भक्तियोगारम्भार्हता-सम्पादनस्याशक्यता-निमित्त-शोकं मा कृथा  
इत्यर्थः। 
</details>

<details><summary>वेङ्कटनाथः - निगमनम्</summary>

एवं सकलाभिमत-साधनतया  
भगवच्-छास्त्रादिषु प्रसिद्धं भगवत्-प्रपदनम् इह  
प्रकृत-भक्ति-योगारम्भ-विरोधि-पाप-- निबर्हण-रू
पोदाहरण-विशेषे प्रदर्शितम्। 

सुदुष्करेण शोचेद् यो  
येन येनेष्टहेतुना।  
स स तस्याहम् +++(सिद्धोपाय)+++ एवेति  
चरमश्लोकसङ्ग्रहः॥ +++(5)+++

अत एवात्रत्य-भाष्य-ग्रन्थस्य  
गद्य-स्तुतेश् चाविरोध इति।
</details>



<details><summary>विश्वास-टिप्पनी</summary>

भक्ति-योगय् अशक्तस्यार्जुनस्य शोकस्य शमनायोक्तत्वाद्  
रामानुजेन +भक्ति-योगाङ्ग-प्रपत्ति-परम् एव व्याख्यातं गीता-भाष्ये,  
वेङ्कटनाथार्येण तादृशम् एव चोपबृंहितम्।  
अन्यत्र तु रामानुजेन शरणागति-गद्ये  
स्वतन्त्र-प्रपत्तिपरं व्याख्यातम्,  
कृष्णोक्त-प्रपत्ति-बलस्य प्रमाणान्तर-सह-कृतस्याधारेण।  
कुत उभयत्रोभयं नोक्तम् इति वेङ्कटनाथार्येण विरोध-परिहारे व्याख्यातम्। 
</details>
