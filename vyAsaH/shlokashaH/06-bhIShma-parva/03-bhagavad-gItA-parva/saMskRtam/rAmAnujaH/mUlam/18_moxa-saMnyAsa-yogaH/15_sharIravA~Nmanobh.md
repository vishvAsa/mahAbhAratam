+++
title = "15 शरीरवाङ्मनोभिर्यत्कर्म"

+++
॥18.15॥ न्याय्ये शास्त्रसिद्धे विपरीते प्रतिषिद्धे **वा** सर्वस्मिन् कर्मणि शारीरे वाचिके मानसे च **पञ्च एते हेतवः। अधिष्ठानं** शरीरम्; अधिष्ठीयते जीवात्मना इति महाभूतसङ्घातरूपं शरीरम् अधिष्ठानम्। **तथा कर्ता** जीवात्मा अस्य जीवात्मनः ज्ञातृत्वं कर्तृत्वं च -- ज्ञोऽत एव (ब्र॰ सू॰ 2।3।18)कर्ता शास्त्रार्थवत्त्वात् (ब्र॰ सू॰ 2।3।33) इति च सूत्रोपपादितम्। करणं च पृथग्विधं वाक्पाणिपादादिपञ्चकं समनस्कं कर्मेन्द्रियम्; पृथग्विधं कर्मनिष्पत्तौ पृथग्व्यापारम्। **विविधाश् च पृथक् चेष्टाः** -- चेष्टाशब्देन पञ्चात्मा वायुर् अभिधीयते; तद्वृत्तिवाचिना; शरीरेन्द्रियधारकस्य प्राणापानादिभेदभिन्नस्य वायोः पञ्चात्मनो विविधा च चेष्टा विविधा वृत्तिः। **दैवं च एव अत्र पञ्चमम्;** अत्र कर्म हेतुकलापे दैवं पञ्चमम् परमात्मा अन्तर्यामी कर्मनिष्पत्तौ प्रधानहेतुर् इत्य् अर्थ उक्तं हिसर्वस्य चाहं हृदि सन्निविष्टो मत्तः स्मृतिर्विज्ञानमपोहनं च। (गीता 15।15) इति। वक्ष्यति च -- ईश्वरः सर्वभूतानां हृद्देशेऽर्जुन तिष्ठति। भ्रामयन् सर्वभूतानि यन्त्रारूढानि मायया॥ (गीता 18।61) इति।  
        
परमात्मायत्तं च जीवात्मनः कर्तृत्वम् -- परात्तु तच्छ्रुतेः (ब्र॰ सू॰ 2।3।41) इत्य् उपपादितम्। नन्व् एवं परमात्मायत्ते जीवात्मनः कर्तृत्वे जीवात्मा कर्मण्य् अनियोज्यो भवति इति विधिनिषेधशास्त्राण्य् अनर्थकानि स्युः।  
        
इदम् अपि चोद्यं सूत्रकारेण एव परिहृतम्। कृतप्रयत्नापेक्षस्तु विहितप्रतिषिद्धावैयर्थ्यादिभ्यः (ब्र॰ सू॰ 2।3।42) इति। एतद् उक्तं भवति -- परमात्मना दत्तैस् तदाधारैश् च करणकलेवरादिभिस् तदाहितशक्तिभिः स्वयं च जीवात्मा तदाधारस् तदाहितशक्तिः सन् कर्मनिष्पत्तये स्वेच्छया करणाद्यधिष्ठानाकारं प्रयत्नं च आरभते तदन्तो ऽवस्थितः परमात्मा स्वानुमतिदानेन तं प्रवर्तयति इति जीवस्य अपि स्वबुद्ध्या एव प्रवृत्तिहेतुत्वम् अस्ति। यथा गुरुतरशिलामहीरुहादिचलनादिफलप्रवृत्तिषु बहुपुरुषसाध्यासु बहूनां हेतुत्वं विधिनिषेधभाक्त्वं च इति।  
        
