+++
title = "44 कृषिगौरक्ष्यवाणिज्यं"

+++
॥18.44॥**कृषिः** सस्योत्पादन-कर्षणम्।  

<details><summary>वेङ्कटनाथः</summary>

॥18.44॥ रूढिं व्युत्पत्तिं चानुसृत्य  
फलतः स्वरूपतश्च कृषिं दर्शयति -- सस्योत्पादनं कर्षणमिति। एवं वाणिज्यव्याख्यानेऽपि ग्राह्यम्। 
</details>


**गोरक्ष्यं** पशु-पालनम् इत्यर्थः।  

<details><summary>वेङ्कटनाथः</summary>

गौः रक्ष्या यत्र; तत्कर्म गोरक्ष्यमित्यभिप्रायेणाऽऽहपशुपालनमिति। रक्ष्यमिति भावार्थं वा; रक्षणमित्यर्थः। गौरक्ष्यमिति वा पाठः। गा रक्षतीति गोरक्षः; तस्य कर्म गौरक्ष्यं पशुपालनं वणिजः कर्म वाणिज्यमितिवत्। 
</details>


**वाणिज्यं** धन-सञ्चय-हेतु-भूतं क्रय-विक्रयात्मकं कर्म।  
एतद् **वैश्य**स्य **स्वभावजं कर्म।** 

<details><summary>वेङ्कटनाथः</summary>

एवं विशः कर्म वैश्यङ्गुणवचनब्राह्मणादिभ्यः कर्मणि च \[अष्टा.5।1।124\] इति ष्यञ्प्रत्ययः।  
</details>


पूर्व-वर्ण-त्रय-परिचर्या-रूपं **शूद्रस्य स्वभावजं कर्म।**  

<details><summary>वेङ्कटनाथः</summary>

(परिचर्यात्मकम् इति वेङ्कटनाथ-पाठः। )

शास्त्रान्तरानुसारेण परिचर्यायाः प्रकृतत्रितयानुबन्धित्वमाह -- पूर्ववर्णत्रयेति। 
</details>


तद् एतच् चतुर्णां वर्णानां  
वृत्तिभिः सह  
कर्तव्यानां शास्त्र-विहितानां यज्ञादि-कर्मणां प्रदर्शनार्थम् उक्तम्।  

<details><summary>वेङ्कटनाथः</summary>

> ननु षट्कर्मा ब्राह्मणः;  
त्रिकर्माणौ क्षत्ति्रयवैश्यौ;  
शूद्रस्यापि 
>
> > भार्यारतिः शुचिर् भृत्य-  
भर्ता श्राद्ध-क्रियान्वितः (क्रियारतः -- क्रियापरः)।  
नमस्कारेण मन्त्रेण  
पञ्चयज्ञान्न हापयेत् \[या.स्मृ.1।5।121\] 
>
> इत्यादयो धर्मा विधीयन्ते?  
तत् कथम् इह तत्-कर्मणाम् इयत्ता-निर्देशः? 

इत्यत्राऽऽह
-- तदेतदिति।  
</details>


यज्ञादयो हि त्रयाणां वर्णानां साधारणाः;  

<details><summary>वेङ्कटनाथः</summary>

प्रदर्शनीयान् उदाहरति यज्ञादयो हीति।  
</details>

शमदमादयो ऽपि त्रयाणां वर्णानां मुमुक्षूणां साधारणाः।  

<details><summary>वेङ्कटनाथः</summary>

प्रदर्शनार्थत्वे हेत्व्-अन्तरम् आह - शमदमादयोऽपीति। 
</details>


ब्राह्मणस्य तु सत्त्वोद्रेकस्य स्वाभाविकत्वेन  
शमदमादयः सुखोपादाना इति कृत्वा  
तस्य शमदमादयः स्वभावजं कर्म इत्य् उक्तम्। 

<details><summary>वेङ्कटनाथः</summary>

शमादीनां मोक्षार्थिवर्णत्रयसाधारण्येन कथं ब्राह्मणस्यैव तदुक्तमित्यत्राऽऽहब्राह्मणस्य त्विति।  

"स्वभावप्रभवैः" \[18।41\] इति पूर्वोक्तानुविधानात्  
सहजत्व-विवक्षया ऽत्र  
स्वभावजशब्द इत्यभिप्रायेणाऽऽह  --  
सत्त्वोद्रेकस्य स्वाभाविकत्वेन शमदमादयः सुखोपादाना इति।
</details>

क्षत्रिय-वैश्ययोस् तु  
स्वतो रजस्-तमः-प्रधानत्वेन  
शम-दमादयो दुःखोपादाना इति कृत्वा  
न "तत्-कर्म" +इत्य् उक्तम्। 

<details><summary>वेङ्कटनाथः</summary>

वर्णान्तरगुणसम्भेदं निर्वहति -- क्षत्ति्रयवैश्ययोरिति।  
न तत्-कर्मेत्य् उक्तम् इति तत्कर्मेति नोक्तमित्यन्वयः।  
</details>


ब्राह्मणस्य तु वृत्तिर् याजनाध्यापन-प्रतिग्रहाः। 

<details><summary>वेङ्कटनाथः</summary>

उक्तानां वृत्तीनां प्रदर्शनार्थत्वाय चतुर्णां वृत्त्यंशं 
विविच्य विविनक्तिब्राह्मणस्य तु वृत्तिरित्यादिना। 
</details>


क्षत्रियस्य जन-पद-परिपालनम्।  
वैश्यस्य कृष्य्-आदयो यथोक्ताः।  
शूद्रस्य तु कर्तव्यं वृत्तिश् च  
पूर्व-वर्ण-त्रय-परिचर्या +एव।

<details><summary>वेङ्कटनाथः</summary>

शूद्रधर्मो वृत्तिश्च याज्ञवल्क्येन स्मर्यते -- 

> शूद्रस्य द्विजशुश्रूषा  
तया ऽजीवन् वणिग् भवेत्।  
शिल्पैर्वा विविधैर् जीवेद्  
द्विजाति-हितम् आचरन् \[1।5।120\] 

इति। 

मनुस् तत्र विशेषमाह -- 

> विप्रसेवैव शूद्रस्य  
विशिष्टं कर्म कीर्त्यते \[10।123\] 

इति तद् इदम् अभिप्रेत्याऽऽह --  
शूद्रस्य तु कर्तव्यं वृत्तिश्च  
पूर्ववर्णन्त्रयपरिचर्यैवेति।  
</details>


<details><summary>वेङ्कटनाथः - पूर्व-वर्ण-परिचर्यैव?</summary>

> नन्व् इदम् अ-युक्तम् -  
"भार्या-रतिः" इत्यादेर् उक्तत्वात्  
"मां हि पार्थ व्यपाश्रित्य" इत्यारभ्य  
>
> > स्त्रियो वैश्यास् तथा शूद्रास्  
तेऽपि यान्ति परां गतिम् \[9।32\] 
>
> इति च स्वयम् एवाऽऽह। 
> 
> "वसन्ते दीक्षयेद् विप्रम्" इत्यारभ्य  
> > हेमन्ते शूद्रमेव च।  
स्त्रियं च वर्षाकाले तु  
पञ्चरात्र-विधानतः 
>
> इति भगवत्-समाराधनार्थं दीक्षा च विहिता,  
तथा 
>
> > ब्राह्मणैः क्षत्रियैर्वैश्यैः  
शूद्रैश्च कृतलक्षणैः।  
अर्चनीयश्च सेव्यश्च  
नित्ययुक्तैः स्वकर्मसु॥  
सात्त्वतं विधिमास्थाय  
गीतः सङ्कर्षणेन यः  
\[म.भा.66।3940\] 
>
> इति दीक्षितशूद्रादेर् भगवद्-अर्चनादिकं स्पष्टम् उक्तम्।  
>
> तथा युगधर्मान् प्रक्रम्योच्यते -- 
>
> > कृतं नाम युगं पूर्वं  
यत्र धर्मः सनातनः।  
कृतम् एव न कर्तव्यं  
यस्मिन् काले नरोत्तम।  
ब्राह्मणाः क्षत्रिया वैश्याः  
शूद्राश्च कृतलक्षणाः।  
कृते युगे समभवन्  
स्वकर्मनिरताः सदा॥  
एकवेद-समायुक्ता  
एक-मन्त्र-विधि-क्रियाः।  
पृथग्-धर्मास् त्व् एकवेद्या  
धर्मम् एकम् अनुव्रताः॥  
चातुराश्रम्य-युक्तेन  
कर्मणा कालयोगिना।  
अकाम-फल-संयोगात्  
प्राप्नुवन्ति परां गतिम्॥ \[वि.ध.108।19\]  
>
> इति।  
> श्रीसात्त्वते च --  
> 
>> अष्टाङ्ग-योग-युक्तानां  
हृद्-याग-निरतात्मनाम्।  
योगिनाम् अधिकारः स्याद्  
एकस्मिन् हृदये-शये॥  
व्यामिश्र-याग-युक्तानां  
विप्राणां वेद-वादिनाम्।  
स-मन्त्रे तु चतुर्व्यूहे  
ह्य् अधिकारो न चान्यथा॥  
त्रयाणां क्षत्रियादीनां  
प्रपन्नानां च तत्त्वतः।  
अमन्त्रम् अधिकारस्तु  
चतुर्व्यूहक्रियाक्रमे॥  
सक्रिये मन्त्रचक्रे तु  
वैभवीये विवेकिनाम्।  
ममता-सन्-निरस्तानां  
स्वकर्म-निरतात्मनाम्॥  
कर्म-वाङ्-मनसैः सम्यग्  
भक्तानां परमेश्वरे।  
चतुर्णाम् अधिकारो वै  
वृत्ते दीक्षाक्रमे सति  
\[7।8।9।10।11\] 
>
> इत्यधिकार-विशेष-नियमः कृतः।  
सप्तमे च व्रतविधानपरिच्छेदे  
>
> दानार्चने तु शूद्राणां  
व्रतकर्मणि सर्वदा।  
असिद्धान्नं तु विहितं  
सिद्धं वा ब्राह्मणेच्छया॥  
स्वकर्मणा यथोत्कर्षम्  
अभ्येति च तथार्चनात्।  
तस्मात् स्वेनाधिकारेण  
कुर्यादाराधनं सदा॥  
सर्वत्राधिकृतो विप्रो  
वासुदेवादि-पूजने।  
यथा तथा न क्षत्राद्यास्  
तस्माच् छास्त्रार्थम् आचरेत्॥  
नयेन् नक्ताशनैर् भक्त्या  
दिनान्येतानि मौद्गल।  
व्रताद्यन्ते तु विहितं  
परिपीडं हि तस्य वा॥  
\[7।53।54।55।56\] 
>
> इति व्रतविशेषक्रमो दर्शितः।  
**मौद्गलेति** भगवच्छास्त्रे शूद्रनाम।  
**परिपीडम्** उपवासः।  
तथा मन्त्रेषु चैवं नियमोऽन्यत्र कृतः।  
>
> > वौषट्-स्वाहा-वषट्-कार-  
निष्ठानां तु प्रतिक्रिया।  
नमस्कारेण विहिता 
>
> इति।  
> तथा नारदीये श्रीमदष्टाक्षरकल्पे --  
>
> > न स्वरः प्रणवोऽङ्गानि  
नाप्यन्यविधयस्तथा।  
स्त्रीणां तु शूद्रजातीनां  
मन्त्रमात्रोक्तिरिष्यते \[ना.अ.क.1।120\] 
>
> इति।  
>
> एवम् एकादशी-व्रतादयोऽपि सर्वसाधारणाः पुराणादिषु पठ्यन्ते।  
तथान्येऽपि वर्ज्यावर्ज्यनियमाः कतिकति धर्मशास्त्रादिषु कथ्यन्ते। यथा --  
>
> कपिलाक्षीरपानेन  
ब्राह्मणीगमनेन च।  
शूद्रे वेदाक्षरेणैव  
निष्कृतिर् न विधीयते  
>
> > (वेदाक्षरविचारेण शूद्रस्य नरकं ध्रुवम्)॥ \[पा.स्मृ.1।74\] 
>
> हृत्-कण्ठ-तालु-गाभिस् तु  
यथासङ्ख्यं द्विजातयः।  
शुध्येरन् स्त्री च शूद्रश्च  
सकृत्-स्पृष्टाभिर् अन्ततः  
>
> > तेषां स एवाचमनकल्प अधिक अहरहः()।  
>
> > केशश्मश्रु-लोम-नखवापनम् 
>
> इत्यादि।  
तस्मात्  
> 
> जपस्-तपस्-तीर्थयात्रा  
प्रव्रज्या मन्त्रसाधनम्।  
देवताराधनं चैव  
स्त्रीशूद्रपतनानि षट्  
>
> इत्यादिकं विहितव्यतिरिक्तवर्ण-त्रय-शुश्रूषा-विरुद्ध-विषयम् इति योज्यम्।  
> अपि च --  
>
>> न शूद्रा भगवद्भक्ता  
विप्रा भागवताः स्मृताः \[वि.सं.24।10\]  
>
> इत्यादि-वचनाज्  
जयाख्य-संहितादिषु भागवतानां चतुर्णां समत्व-वचनाच् च  
भगवत्-परिचर्या-वशाद् वर्ण-त्रय-परिचर्या-निवृत्तिर् अपि सम्भवेत्।  
अतः कथं  
>
> > शूद्रस्य तु कर्तव्यं वृत्तिश्च  
पूर्ववर्णत्रयपरिचर्यैव 
> 
> इति भाषितम्? 
</details>

<details><summary>वेङ्कटनाथः - परिचर्यया विशेष-धर्माः</summary>

अत्र ब्रूमः -- 

यद्य् अपि विहित-व्यतिरिक्त-विषयाः सर्व-निषेधाः  
विशिष्ट-संस्कार-गुण-विशेषादिमतां च शूद्राणाम् अपि  
धर्मविशेषा विहिताः;  
तथापि ते सर्वे वर्ण-त्रय-परिचर्याख्य-प्रधान-धर्माविरोधेन  
तन्-नियुक्तैः शूद्रैः  
तत्-परिचर्या-भावनयैवानुष्ठेयाः।+++(5)+++  
अत एव ह्य् अत्रोच्यते,  
"परिचर्यात्मकं कर्म" इति।  
अन्यथा परिचर्येत्येव वक्तव्यं,  
न च निष्प्रयोजनाधिक-ग्रहणं युक्तम्। +++(5)+++ 

आमनन्ति च रहस्याम्नाय-विदः -- 

> ज्ञान-ज्ञापन-सम्प्रेषण-कर्मा ब्राह्मणः,  
> ज्ञान-परित्राण-कर्मा क्षत्रियः,  
> ज्ञान--बीज-वर्धन-कर्मा वैश्यः,  
> ज्ञान-पर्युत्थान-कर्मा शूद्रः ।  
> कृत-युगस्यान्ते त्रेतायुगस्यादौ ब्राह्मण-क्षत्रिय-वैश्य-शूद्राः भिद्यन्ते ।
>
> तेषां भिन्नानां दृष्टिर् न तथा भवति ।  
> पथ्या रसना न तथा भवन्ति।  
> पुष्प-फलौषधि--वनस्पतयो न तथा दधते ।
>
> तान् दृष्ट्वा ब्राह्मण-क्षत्रिय-वैश्य-शूद्राणां असूया प्रादुर् बभूव ।  
> शूद्रः प्रथम-जातीन् (अवोचत्) –  
> "न वः(च) पर्युत्थास्यामी"ति ।  
> वैश्यो द्वितीय-जातीन् (अवोचत्) –  
> "न बीजानि वो वर्धयिष्यामी"ति ।  
> क्षत्रियो द्विजातीन् अवोचत् – "न वः परित्रास्य" इति ।  
> तान् ब्राह्मण इत्याह - आस्थिता यूयं न वो वक्ष्यामि।

इति।


<details><summary>पाठान्तरम् (द्रष्टुं नोद्यम्)</summary>

शूद्रः प्रथमजातिर्न वः पर्युत्थास्यामीति; वैश्यो द्वितीयजातिर्न वो बीजानि वर्धयिष्यामीति; क्षत्रियस्तृतीयजातिर्न वः परित्रास्य इति। तान् ब्राह्मण इत्याह। आस्थिता यूयं न वो वक्ष्यामि इति।
</details>


अत्र पर्युत्थानं परिचर्या।  
एवं "शूद्रः साधुः" इत्यादि-प्रकरणान्तराणि च द्रष्टव्यानि। 

एतेन "न शूद्रा भगवद्-भक्ताः" इत्य्-आदि-स्तुति-वाक्येन  
वर्ण-त्रय-परिचर्यादि-निवृत्ति-प्रसङ्गोऽपि प्रत्युक्तः;  
भगवद्-एकान्त-शूद्रस्यैव पर्युत्थान-विधेः।  

</details>

<details><summary>वेङ्कटनाथः - स्तुति-मात्रं विप्रत्व-वचनम्</summary>

भगवद्-भक्ति-स्तुति-परत्वाद् एव हि  

> सर्व-वर्णेषु ते शूद्रा  
ये ह्यभक्ता जनार्दने \[वि.सं.24।10\] 

इति व्यतिरेक-निन्दा।  
किं तर्ह्य् अत्र?  
स्तुति-निन्दालम्बनम्,  
आन्तरः सत्त्वादि-गुणोन्मेषः,  
यद्-अपेक्षया ब्राह्मणादेर् एव ब्रह्मण्यादिकं श्रुत्य्-आदिषु कीर्त्यते --  

> मौनं चामौनं च निर्विद्याथ ब्राह्मणः \[बृ.उ.3।5।1\] 

इति +++(श्रुतिः)+++,  

> विष्णुं क्रान्तं (विष्णुक्रान्तं) वासुदेवं  
विजानन् विप्रो विप्रत्वं गच्छते तत्त्वदर्शी  
\[शा.उ.4 म.भा.13।16।2\]  

> चण्डालमपि वृत्तस्थं  
तं देवा ब्राह्मणं विदुः  
\[म.भा.\]

इत्यादि।  

यत् तु शारीर-सत्त्वादि-गुण-तारतम्य-निबन्धनं जाति-रूपं ब्राह्मण्यादिकं;  
तस्यान्तर-सत्त्वोन्मेषादाव् अप्य् अनुवृत्तेर्  
आशरीर-पातं जाति-नियमः स्थित एव।+++(5)+++  

</details>


<details><summary>वेङ्कटनाथः - वर्ण-धर्म-स्थितिः</summary>

तद्-अनुबन्धिनश् च धर्मास् तत एवावतिष्ठन्ते।  

अत एव हि विदित-ब्रह्म-विद्योऽपि विदुरः  
स्वस्य तद्-वचने ऽनधिकारम् आह --  

> शूद्र-योनाव् अहं जातो  
नातोऽन्यद् वक्तुम् उत्सहे  
\[म.भा.5।41।5\] 

इति।+++(5)+++ 

</details>

<details><summary>वेङ्कटनाथः - भागवतय् आदरः</summary>

शमादिगुणपौष्कल्ययोगिनि तु शूद्रादौ  
स्त्री-धर्मिण्यां जनन्याम् इव  
अवज्ञानादि-निवृत्ति-मात्र-विशेषापेक्षया  
जाति-सामान्य-वीक्षण-प्रतिषेध इति।  

यथा स्मरन्ति -- 

> एतैः समेतः शूद्रोऽपि  
वार्धके मानम् अर्हति 

इति।  
अत एव 

> भक्तिर् अष्टविधा ह्येषा  
यस्मिन् म्लेच्छेऽपि वर्तते।  
तस्मै देयं ततो ग्राह्यं  
स च पूज्यो यथा ह्यहम्  
\[गा.रु.पू.ख.219।7।8\] 

इत्य्-आदिकम् अनुपप्लव-पर्यन्ततयाऽपि निर्व्यूढम्।+++(4)+++ 

</details>

<details><summary>वेङ्कटनाथः - साम्योक्तिर् अर्थवादः</summary>

+++("न शूद्रा भगवद्भक्ता विप्रा भागवताः स्मृताः" इत्यादौ)+++

साम्योक्तिर् अपि  
सर्वोत्कर्ष-फलादि-साम्य-विषया अपशूद्र-नयाद्य्-अविरोधश् च। 

उक्तं चाचार्यैर्  

> भागवतत्वेन शूद्रस्योत्कर्षे  
ब्राह्मणस्यापि तेनैवोत्कर्ष 

इति पुनर् वैषम्यम्  
इति सर्वं समञ्जसम्। 

अतः सुष्ठूक्तं --  

> शूद्रस्य वृत्ति-कर्तव्ययोर्+++(=??)+++ ऐक्यम् 

इति।
</details>


