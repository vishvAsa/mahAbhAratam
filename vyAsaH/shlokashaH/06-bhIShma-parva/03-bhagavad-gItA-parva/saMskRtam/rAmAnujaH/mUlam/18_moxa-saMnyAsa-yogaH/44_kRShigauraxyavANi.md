+++
title = "44 कृषिगौरक्ष्यवाणिज्यं"

+++
॥18.44॥**कृषिः** सस्योत्पादन-कर्षणम्।  

<details><summary>विस्तारः (द्रष्टुं नोद्यम्)</summary>

॥18.44॥ रूढिं व्युत्पत्तिं चानुसृत्य  
फलतः स्वरूपतश्च कृषिं दर्शयति -- सस्योत्पादनं कर्षणमिति। एवं वाणिज्यव्याख्यानेऽपि ग्राह्यम्। 
</details>


**गोरक्ष्यं** पशु-पालनम् इत्यर्थः।  

<details><summary>विस्तारः (द्रष्टुं नोद्यम्)</summary>

गौः रक्ष्या यत्र; तत्कर्म गोरक्ष्यमित्यभिप्रायेणाऽऽहपशुपालनमिति। रक्ष्यमिति भावार्थं वा; रक्षणमित्यर्थः। गौरक्ष्यमिति वा पाठः। गा रक्षतीति गोरक्षः; तस्य कर्म गौरक्ष्यं पशुपालनं वणिजः कर्म वाणिज्यमितिवत्। 
</details>


**वाणिज्यं** धन-सञ्चय-हेतु-भूतं क्रय-विक्रयात्मकं कर्म।  
एतद् **वैश्य**स्य **स्वभावजं कर्म।** 

<details><summary>विस्तारः (द्रष्टुं नोद्यम्)</summary>

एवं विशः कर्म वैश्यङ्गुणवचनब्राह्मणादिभ्यः कर्मणि च \[अष्टा.5।1।124\] इति ष्यञ्प्रत्ययः।  
</details>


पूर्व-वर्ण-त्रय-परिचर्या-रूपं **शूद्रस्य स्वभावजं कर्म।**  

<details><summary>विस्तारः (द्रष्टुं नोद्यम्)</summary>

(परिचर्यात्मकम् इति वेङ्कटनाथ-पाठः। )

शास्त्रान्तरानुसारेण परिचर्यायाः प्रकृतत्रितयानुबन्धित्वमाह -- पूर्ववर्णत्रयेति। 
</details>


तद् एतच् चतुर्णां वर्णानां  
वृत्तिभिः सह  
कर्तव्यानां शास्त्र-विहितानां यज्ञादि-कर्मणां प्रदर्शनार्थम् उक्तम्।  

<details><summary>विस्तारः (द्रष्टुं नोद्यम्)</summary>

> ननु षट्कर्मा ब्राह्मणः;  
त्रिकर्माणौ क्षत्ति्रयवैश्यौ;  
शूद्रस्यापि 
>
> > भार्यारतिः शुचिर् भृत्य-  
भर्ता श्राद्ध-क्रियान्वितः (क्रियारतः -- क्रियापरः)।  
नमस्कारेण मन्त्रेण  
पञ्चयज्ञान्न हापयेत् \[या.स्मृ.1।5।121\] 
>
> इत्यादयो धर्मा विधीयन्ते?  
तत् कथम् इह तत्-कर्मणाम् इयत्ता-निर्देशः? 

इत्यत्राऽऽह
-- तदेतदिति।  
</details>


यज्ञादयो हि त्रयाणां वर्णानां साधारणाः;  

<details><summary>विस्तारः (द्रष्टुं नोद्यम्)</summary>

प्रदर्शनीयान् उदाहरति यज्ञादयो हीति।  
</details>

शमदमादयो ऽपि त्रयाणां वर्णानां मुमुक्षूणां साधारणाः।  

<details><summary>विस्तारः (द्रष्टुं नोद्यम्)</summary>

प्रदर्शनार्थत्वे हेत्व्-अन्तरम् आह - शमदमादयोऽपीति। 
</details>


ब्राह्मणस्य तु सत्त्वोद्रेकस्य स्वाभाविकत्वेन  
शमदमादयः सुखोपादाना इति कृत्वा  
तस्य शमदमादयः स्वभावजं कर्म इत्य् उक्तम्। 

<details><summary>विस्तारः (द्रष्टुं नोद्यम्)</summary>

शमादीनां मोक्षार्थिवर्णत्रयसाधारण्येन कथं ब्राह्मणस्यैव तदुक्तमित्यत्राऽऽहब्राह्मणस्य त्विति।  

"स्वभावप्रभवैः" \[18।41\] इति पूर्वोक्तानुविधानात्  
सहजत्व-विवक्षया ऽत्र  
स्वभावजशब्द इत्यभिप्रायेणाऽऽह  --  
सत्त्वोद्रेकस्य स्वाभाविकत्वेन शमदमादयः सुखोपादाना इति।
</details>

क्षत्रिय-वैश्ययोस् तु  
स्वतो रजस्-तमः-प्रधानत्वेन  
शम-दमादयो दुःखोपादाना इति कृत्वा  
न "तत्-कर्म" +इत्य् उक्तम्। 

<details><summary>विस्तारः (द्रष्टुं नोद्यम्)</summary>

वर्णान्तरगुणसम्भेदं निर्वहति -- क्षत्ति्रयवैश्ययोरिति।  
न तत्-कर्मेत्य् उक्तम् इति तत्कर्मेति नोक्तमित्यन्वयः।  
</details>


ब्राह्मणस्य तु वृत्तिर् याजनाध्यापन-प्रतिग्रहाः। 

<details><summary>विस्तारः (द्रष्टुं नोद्यम्)</summary>

उक्तानां वृत्तीनां प्रदर्शनार्थत्वाय चतुर्णां वृत्त्यंशं 
विविच्य विविनक्तिब्राह्मणस्य तु वृत्तिरित्यादिना। 
</details>


क्षत्रियस्य जन-पद-परिपालनम्।  
वैश्यस्य कृष्य्-आदयो यथोक्ताः।  
शूद्रस्य तु कर्तव्यं वृत्तिश् च  
पूर्व-वर्ण-त्रय-परिचर्या +एव।

<details><summary>विस्तारः (द्रष्टुं नोद्यम्)</summary>

शूद्रधर्मो वृत्तिश्च याज्ञवल्क्येन स्मर्यते -- 

> शूद्रस्य द्विजशुश्रूषा  
तया ऽजीवन् वणिग् भवेत्।  
शिल्पैर्वा विविधैर् जीवेद्  
द्विजाति-हितम् आचरन् \[1।5।120\] 

इति। 

मनुस् तत्र विशेषमाह -- 

> विप्रसेवैव शूद्रस्य  
विशिष्टं कर्म कीर्त्यते \[10।123\] 

इति तद् इदम् अभिप्रेत्याऽऽह --  
शूद्रस्य तु कर्तव्यं वृत्तिश्च  
पूर्ववर्णन्त्रयपरिचर्यैवेति।  
</details>

