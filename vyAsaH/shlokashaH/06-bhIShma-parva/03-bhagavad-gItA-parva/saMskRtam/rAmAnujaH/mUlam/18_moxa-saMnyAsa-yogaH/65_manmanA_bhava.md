+++
title = "65 मन्मना भव"

+++
॥18.65॥ वेदान्तेषु -- 

> वेदाहम् एतं पुरुषं महान्तम्  
> आदित्यवर्णं तमसः परस्तात्। (श्वे॰ उ॰ 3।8)

> तम् एवं विद्वानमृत इह भवति।  
> नान्यः पन्था विद्यतेऽयनाय (श्वे॰ उ॰ 3।8)  

इत्यादिषु विहितं  
वेदन-ध्यानोपासनादि-शब्द-वाच्यं दर्शन-समानाकारं स्मृति-सन्न्तानम् अत्यर्थप्रियम्  
इह **मन्मना भव** इति विधीयते।

**मद्-भक्तः** = अत्यर्थ-मत्प्रियः,  
अत्यर्थ-मत्प्रियत्वेन च निरतिशय-प्रियां स्मृति-सन्ततिं कुरुष्व इत्यर्थः। 

**मद्-याजी** तत्रापि मद्भक्त इत्य् अनुषज्यते ।  
यजनं पूजनम्; अत्यर्थ-प्रिय-मद्-आराधनपरो भव।  
आराधनं हि परिपूर्ण-शेषवृत्तिः।+++(5)+++

**मां नमस्कुरु** - **नमो** नमनं,  
मय्य् अतिमात्रप्रह्वीभावम् अत्यर्थप्रियं कुर्व् इत्यर्थः। 

एवं वर्तमानो **माम् एव एष्यसि** इत्य् एतत्  
**सत्यं ते प्रतिजाने** = तव प्रतिज्ञां करोमि;  
न उपच्छन्दमात्रं  
यतस् त्वं **प्रियो ऽसि मे**  

> प्रियो हि ज्ञानिनोऽत्यर्थम्  
> अहं, स च मम प्रियः (गीता 7।17)

इति पूर्वम् एव उक्तम्।  

यस्य मय्य् अतिमात्रप्रीतिर् वर्तते  
मम अपि तस्मिन् अतिमात्रप्रीतिर् भवति इति  
तद्-वियोगम् असहमानो  
ऽहं तं मां प्रापयामि;  
अतः सत्यम् एव प्रतिज्ञातं -  
"माम् एव एष्यसि"  
इति।
