+++
title = "15 नादत्ते कस्यचित्पापम्"

+++
॥5.15॥ **कस्यचित्** स्व-सम्बन्धितया ऽभिमतस्य पुत्रादेः  
**पापं** दुःखं **नादत्ते** नापनुदति,  
**कस्यचित्** प्रतिकूलतया ऽभिमतस्य  
**सुकृतं** सुखं च **नादत्ते** नापनुदति।  
यतो ऽयं **विभुर्** न क्वाचित्को,  
न देवादि-देहाद्य्-असाधारण-देशो  
अत एव न कस्यचित् सम्बन्धी, न कस्यचित् प्रतिकूलश् च।  

सर्वम् इदं वासनाकृतम्।  

एवं-स्वभावस्य  
कथम् इयं विपरीत-वासनोत्पद्यते?  
**अज्ञानेनावृतं ज्ञानम्**;  
ज्ञान-विरोधिना पूर्व-पूर्व-कर्मणा स्व-फलानुभव-योग्यत्वाय  
अस्य ज्ञानम् **आवृतं** सङ्कुचितं,  
तेन ज्ञानावरणरूपेण कर्मणा देवादि-देह-संयोगस्,  
तत्-तद्-आत्माभिमान-रूप-मोहश् च जायते।  
ततश् च तथा-विधात्माभिमान-वासना तद्-उचित-कर्म-वासना च।  
वासनातो विपरीतात्माभिमानः कर्मारम्भश् चोपपद्यते।

इति पूर्वोक्तं स्वकाले सङ्गमयति —

> सर्वं ज्ञान-प्लवेनैव  
> वृजिनं सन्तरिष्यसि (गीता ४।३६)  

> ज्ञानाग्निः सर्वकर्माणि  
> भस्मसात् कुरुते तथा (गीता ४।३७)  

> न हि ज्ञानेन सदृशं पवित्रम् (गीता ४।३८)

