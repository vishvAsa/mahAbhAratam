+++
title = "16 ज्ञानेन तु"

+++
॥5.16॥ एवं वर्तमानेषु सर्वात्मसु  
**येषाम्** आत्मनाम्  
उक्त-लक्षणेनात्म-याथात्म्योपदेश-जनितेन आत्मविषयेण +++(←"आत्मनः")+++  
अहर्-अहो ऽभ्यासाधेयातिशयेन निरतिशय-पवित्रेण **ज्ञानेन**  
**तद् अज्ञानावरणम्** अनादिकाल-प्रवृत्तानन्त-कर्म-संचय-रूपाज्ञानं **नाशितं**  
**तेषां तत्** स्वाभाविकं **परं ज्ञानम्** अपरिमितम् असङ्कुचितम् **आदित्यवत्** सर्वं यथावस्थितं **प्रकाशयति।** 

तेषाम् इति विनष्टाज्ञानानां बहुत्वाभिधानाद्  
आत्म-स्वरूप-बहुत्वं,  

> न त्व् एवाहं जातु नासं  
> न त्वं नेमे (गीता 2।12) 

इत्य् उपक्रमावगतम् अत्र स्पष्टतरम् उक्तम्।  
न चेदं बहुत्वम् उपाधिकृतं - विनष्टाज्ञानानाम् उपाधिगन्धाभावात्।  
तेषाम् आदित्यवज् ज्ञानम्  
इति व्यतिरेक-निर्देशाज्  
ज्ञानस्य स्वरूपानुबन्धित्वम् उक्तम्  
आदित्य-दृष्टान्तेन च ज्ञातृ-ज्ञानयोः प्रभा-प्रभावतोर् इवावस्थानं च।  

तत एव संसार-दशायां  
ज्ञानस्य कर्मणा सङ्कोचः  
मोक्षदशायां विकासश् चोपपन्नः।
