+++
title = "12 न त्वेवाहम्"

+++
॥2.12॥**अहं** सर्वेश्वरस् तावद्  
अतो वर्तमानात् पूर्वस्मिन् अनादौ काले  
**न नासम्**, अपि त्व् आसम्। 

त्वन्-मुखाश् चैते ईशितव्याः क्षेत्रज्ञा  
न नासन्  
अपि त्व् आसन्।  

अहं च यूयं च  
**सर्वे वयम् अतः परम्**  
अस्माद् अनन्तरे काले  
**नैव न भविष्यामः**  
अपि तु भविष्याम एव।

यथा ऽहं सर्वेश्वरः परमात्मा नित्य  
इति नात्र संशयस्  
तथैव भवन्तः क्षेत्रज्ञा आत्मानो ऽपि  
नित्या एव इति मन्तव्याः।

एवं भगवतः सर्वेश्वराद्  
आत्मनां परस्परं च भेदः पारमार्थिक  
इति भगवतैवोक्तम्  
इति प्रतीयते - 

अज्ञान-मोहितं प्रति  
तन्-निवृत्तये  
पारमार्थिक-नित्यत्वोपदेश-समये  
अहं, त्वम्, इमे, सर्वे वयम् इति व्यपदेशात्।

औपाधिकात्म-भेद-वादे ह्य्  
आत्म-भेदस्य अ-तात्त्विकत्वेन  
तत्त्वोपदेश-समये भेद-निर्देशो न सङ्गच्छते।

भगवद्-उक्तात्म-भेदः स्वाभाविक  
इति श्रुतिर् अप्य् आह  

> नित्यो नित्यानां  
चेतनश् चेतनानाम्  
एको बहूनां  
यो विदधाति कामान्।  
(श्वेता॰ 6।13) 

इति।  

> नित्यानां बहूनां चेतनानां य एकश् चेतनो नित्यः  
स कामान् विदधाति  

इत्यर्थः। 

अज्ञान-कृत-भेद-दृष्टि-वादे तु  
परम-पुरुषस्य परमार्थ-दृष्टेर् निर्विशेष--कूट-स्थ--नित्य-चैतन्यात्म-- याथात्म्य-साक्षात्कारात्  
निवृत्ताज्ञान-तत्-कार्यतया ऽज्ञान-कृत-भेद-दर्शनं,  
तन्-मूलोपदेशादि-व्यवहाराश् च  
न सङ्गच्छन्ते।

अथ 

> परम-पुरुषस्य +अधिगताद्वैत-ज्ञानस्य  
बाधितानुवृत्ति-रूपम् इदं भेद-ज्ञानं  
दग्ध-पटादिवन् न बन्धकम्  

इत्य् उच्येत।  
नैतद् उपपद्यते।  
मरीचिका-जल-ज्ञानादिकं हि बाधितम्  
अनुवर्तमानम् अपि  
न जलाहरणादि-प्रवृत्ति-हेतुः।+++(5)+++  

एवम् अत्राप्य् अद्वैतज्ञानेन बाधितं भेद-ज्ञानम्  
अनुवर्तमानम् अपि  
मिथ्यार्थ-विषयत्व-निश्चयान् नोपदेशादि-प्रवृत्ति-हेतुर् भवति। 

न चेश्वरस्य पूर्वम् अ-ज्ञस्य  
शास्त्राधिगत-तत्त्वज्ञानतया बाधितानुवृत्तिः शक्यते वक्तुम् -  

> यः सर्वज्ञः सर्ववित् (मु॰ उ॰ 2।1।9)  

> परास्य शक्तिर् विविधैव श्रूयते  
स्वाभाविकी ज्ञानबलक्रिया च। (श्वेता॰ 6।8)

> वेदाहं समतीतानि  
> वर्तमानानि चार्जुन।  
> भविष्याणि च भूतानि  
> मां तु वेद न कश्चन॥  
> (गीता 7।26) 

इति श्रुतिस्मृतिविरोधात्।+++(5)+++

किं च  
परमपुरुषश् चेदानीन्तन-गुरु-परम्परा च  
अद्वितीयात्म-स्वरूप-निश्चये सत्य् अनुवर्तमाने ऽपि  
भेद-ज्ञाने स्वनिश्चयानुरूपम् अद्वितीयम् आत्मज्ञानं  
कस्मै उपदिशतीति वक्तव्यम्।+++(4)+++

"प्रतिबिम्बवत् प्रतीयमानेभ्यो ऽर्जुनादिभ्य" इति चेन्  
नैतद् उपपद्यते।  
न ह्य् अनुन्मत्तः को ऽपि  
मणि-कृपाण-दर्पणादिषु प्रतीयमानेषु स्वात्म-प्रतिबिम्बेषु  
तेषां स्वात्मनो ऽनन्यत्वं जानन्  
तेभ्यः कमप्य् अर्थम् उपदिशति।+++(5)+++

बाधितानुवृत्तिर् अपि  
तैर् न शक्यते वक्तुम्  
बाधकेनाद्वितीयात्मज्ञानेन  
आत्म-व्यतिरिक्त-भेद-ज्ञान-कारणस्य +अज्ञानादेर् विनष्टत्वात्। 

द्वि-चन्द्र-ज्ञानादौ तु  
चन्द्रैकत्व-ज्ञानेन पारमार्थिक-तिमिरादि-दोषस्य द्वि-चन्द्र-ज्ञान-हेतोर् अविनष्टत्वाद्  
बाधितानुवृत्तिर् युक्ता।  
अनुवर्तमानम् अपि  
प्रबल-प्रमाण-बाधितत्वेनाकिञ्चित्करम्। +++(5)+++

इह तु  
भेदज्ञानस्य स-विषयस्य स-कारणस्यापारमार्थिकत्वेन  
वस्तु-याथात्म्य-ज्ञान-विनष्टत्वान्  
न कथञ्चिद् अपि बाधितानुवृत्तिः सम्भवति।  

अतः सर्वेश्वरस्य इदानीन्तन-गुरु-परम्परायाश् च  
तत्त्वज्ञानम् अस्ति चेद्  
भेद-दर्शन--तत्-कार्योपदेशाद्य्-असम्भवः।  +++(4)+++

"भेद-दर्शनम् अस्ति" इति चेद्  
अज्ञानस्य तद्धेतोः स्थितत्वेन  
अज्ञत्वाद् एव  
सुतराम् उपदेशो न सम्भवति।+++(5)+++

किं च गुरोर् अद्वितीयात्म-विज्ञानाद् एव  
ब्रह्माज्ञानस्य स-कार्यस्य विनष्टत्वात्  
शिष्यं प्रत्य् उपदेशो निष्प्रयोजनः।+++(5)+++  

> गुरुस्, तज्-ज्ञानं च कल्पितम् 

इति चेत्  
शिष्य-तज्-ज्ञानयोर् अपि कल्पितत्वात्  
तद् अप्य् अनिवर्त्तकम्।  

> कल्पितत्वे ऽपि पूर्व-विरोधित्वेन निवर्त्तकम्  

इति चेत्  
तद् आचार्य-ज्ञाने ऽपि समानम् इति  
तद् एव निवर्तकं भवतीत्य् उपदेशानर्थक्यम् एव  

इति कृतम् असमीचीनवादैर् निरस्तैः।