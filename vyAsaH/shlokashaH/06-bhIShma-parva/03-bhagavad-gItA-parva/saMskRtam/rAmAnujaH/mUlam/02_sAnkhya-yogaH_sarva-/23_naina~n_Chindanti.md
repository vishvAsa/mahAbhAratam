+++
title = "23 नैनञ् छिन्दन्ति"

+++
पुनरपि  

> अविनाशि तु तद्विद्धि  
येन सर्वमिदं ततम्। (गीता 2।17) 

इति पूर्वोक्तम् अविनाशित्वं सुख-ग्रहणाय व्यञ्जयन् द्रढयति … ।  

<details><summary>वेङ्कटनाथः</summary>

॥ 2.24॥ पुनर् अपीति।  
पूर्वोक्तेन पुनर्-उक्तिं दार्ढ्य-सुख-ग्रहण-रूप-प्रयोजन-भेदेन परिहरन्  
**एनम्** इति श्लोक-द्वयम् अवतारयति  
**पुनर् अपीति**। 

**नैनम्** इत्य् आदौ सार्ध-श्लोके  
वैशद्याय पृथग् उक्तं करणासामर्थ्यं विषयायोग्यत्वं च  
परस्पर-प्रतियोगितया ऽन्यत्र +इतरद् अन्तर्भवतीति  
भाष्ये पृथग् अनुपात्तम्।  

</details>



शस्त्राग्न्य्-अम्बु-वायवश् छेदन-दहन-क्लेदन-शोषणान्य् आत्मानं प्रति कर्तुं न शक्नुवन्ति।  

<details><summary>वेङ्कटनाथः</summary>

**अच्छेद्यः** इत्य् आदौ प्रत्ययो+++(→ष्यञ्)+++ ऽर्हार्थः।  
तेन **एनं छिन्दन्ति** इत्यादिष्व् अपि  
तद्-अर्हत्वं शस्त्रादेः प्रतिषिध्यत इति दर्शयति—**न शक्नुवन्ति** इति।
</details>


**सर्वगतत्वाद्**  
आत्मनः सर्व-तत्त्व-व्यापक-स्वभावतया  
सर्वेभ्यस् तत्त्वेभ्यः सूक्ष्मत्वाद्  
अस्य तैर् व्याप्त्य्-अनर्हत्वाद्  
व्याप्य+++(←ल्यप्)+++-कर्तव्यत्वाच् च  
छेदन-दहन-क्लेदन-शोषणानाम्।  

<details><summary>वेङ्कटनाथः</summary>

**सर्वगत**-पदं पूर्वोक्त-हेत्व्-अनुवादतया व्याचष्टे— **सर्वगतत्वाद् आत्मन** इति।  
"अणोर् आत्मनः कथं सर्वगतत्वम्?" इत्य् आशङ्क्याह—  
**सर्व-तत्त्व** इति।  
नात्र बहु-श्रुत्य्-आदि-विरुद्धं जीव-विभुत्वं सर्वगत-शब्देनोच्यते,  
किन्त्व् अनुप्रवेश-विशेष-योग्यतेति **स्वभाव**-शब्दं प्रयुञ्जानस्य भावः।  
व्यापित्वस्य पूर्वोक्तं हेतुत्व-प्रकारं प्रपञ्चयति—  
**सर्वेभ्य** इति।  
</details>

<details><summary>विश्वास-टिप्पनी</summary>

> “अनेन जीवेनात्मना ऽनुप्रविश्य  
> नामरूपे व्याकरवाणि" (छा.उ. ६।३।२ ),

इत्य् अभिप्रेतम् अत्र।
</details>

अत आत्मा **नित्यः स्थाणुर् अचलो ऽयं सनातनः**  
स्थिर-स्वभावो ऽप्रकम्प्यः पुरातनश् च।  

<details><summary>वेङ्कटनाथः</summary>


**अत आत्मा नित्य** इति।  
सूक्ष्मत्वेन छेदनाद्य्-अयोग्यत्वाद् आत्मा नाश-रहित इत्य् अर्थः।

**स्थिर** इत्यादि।  
**स्थाणुर् अचल** इति पद-द्वयं नित्यत्व-प्रपञ्चन-रूपं नाशायोग्यत्व-नाशकाविषयत्व-परं वा  
स्वाभाविकौपाधिकाविशद-परिणाम-राहित्य-परं वेति भावः।

**पुरातन** इति।  
अत्र **नित्य**-शब्देन अनन्तत्वस्य उक्तत्वात् **सनातन**-शब्दो ऽनादित्व-परतया सङ्कोचनीय इति भावः।
</details>

