+++
title = "17 अविनाशि तु"

+++

आत्मनस् त्व् अविनाशित्वं कथम् उपपद्यते इत्य् अत्र आह

<details><summary>वेङ्कटनाथः</summary>

॥2.17॥

अथ प्राप्य-विशेषणतया तद्-अनुवेशात्  
पुरुषार्थ-भूतस्य सहसैव शोक-निवृत्ति-हेतोर् आत्म-नित्यत्वस्य  
"नासतः" इति श्लोके चरम-प्रतिज्ञातस्यापि  
बुद्धि-स्थ-क्रमेण प्रथमम् उपपादनं क्रियत  
इत्य् अभिप्रायेणाह **आत्मनस् तु** इति।  

**तु**-शब्देन जनन-मरणादेः सर्व-लोक-साक्षिकत्वात्  

> > "एतेभ्यो भूतेभ्यः समुत्थाय  
तान्य् एवानु विनश्यति" (बृ.उ. 2.4.12) 
>
> इति देह-समान-योग-क्षेमत्व-श्रवणाच् च  
कथम् आत्मनो देहाद् विशेषः  

इत्य् अभिप्रेतम्। 

एवम् अपि विशेषो ऽस्तीति श्लोक-स्थ-**तु**-शब्दार्थः।  
</details>


2.17 **तद्** आत्मतत्त्वम् **अविनाशि** इति **विद्धि**  
**येन** आत्म-तत्त्वेन चेतनेन  
तद्-व्यतिरिक्तम् **इदम्** अचेतनतत्त्वं **सर्वं ततं** व्याप्तम्।  

<details><summary>वेङ्कटनाथः</summary>

**तच्**-छब्दार्थं नपुंसक-तात्पर्यं प्रतिज्ञांशं  
तत्राप्य् आश्रय-साध्य-धर्मयोर् भेदं च व्यनक्ति -  
**तद् आत्म-तत्त्वम्** इति।  
न विनष्टुं शीलम् अस्येत्य् **अविनाशि**।

हेत्व्-अंश-प्रतिपादक-द्वितीय-पादं व्याकुर्वन्  
**सर्व**-शब्दस्य वाक्यान्वयौचित्य-प्राप्तं सङ्कोचम् +++(←चेतन-भिन्नं सर्वम् इति)+++,  
**इदन्त्व**-निर्देश-स्वारस्य-सूचितं बाह्यानां पराक्त्वं,  
तद्-विपर्ययेणात्मनः फलितं चेतनत्वं,  
तत एवाचेतने चेतनस्यात्मत्वेन व्याप्तिं च  
गमयति - **येन** इति।  

चेतन-समुदायेनाचेतन-समुदायः  
तिल-तैल-दारु-वह्न्य्-आदिवद् यथांशं व्याप्त  
इत्य् अर्थः।  

यद् वा -  
सर्वाचेतनानुप्रवेश-योग्यत्वम् इह विवक्षितम्।  

इत्य् उभयथापि नात्माणुत्व-विरोधः।
</details>

<details><summary>विश्वास-टिप्पनी</summary>

> “अनेन जीवेनात्मना ऽनुप्रविश्य  
> नामरूपे व्याकरवाणि" (छा.उ. ६।३।२ ),

इत्य् अभिप्रेतम् अत्र। 
</details>


व्यापकत्वेन निरतिशय-सूक्ष्मत्वाद् आत्मनो विनाशानर्हस्य  
तद्-व्यतिरिक्तो न कश्चित् पदार्थो विनाशं कर्तुम् अर्हति  
तद्-व्याप्यतया तस्मात् स्थूलत्वात्।  

<details><summary>वेङ्कटनाथः</summary>

अत्रायं प्रयोगः

> आत्मा शस्त्राद्य्-अधीन-विनाशो न भवति,  
> तद्-व्यापकत्वेन ततः सूक्ष्मत्वात्,  
> यथा ऽऽकाशः।  

व्यतिरेकेण वा—  

> यो यद्-अधीन-विनाशः,  
> स ततः सूक्ष्मो न भवति,  
> यथा वायु-विनाश्यो दीपः

इति।

इमं प्रयोगं व्यञ्जयन्  
प्रयोगान्तर-परतयोत्तरार्धं व्याचष्टे—  
**व्यापकत्वेन** इति।  

**विनाशानर्हस्य** इत्य् **अव्यय**-शब्दार्थः।  
तस्य हेतुर् **निरतिशय-सूक्ष्मत्वाद्** इति।  
इदं च निरतिशय-सूक्ष्मत्वम् अचेतनापेक्षया।  

**कश्चित्** इत्यस्य ईश्वरो ऽपीति परस्य व्याख्या  
स्व-दर्शन-विरुद्धेत्य् अभिप्रायेणाह  
**तद्-व्यतिरिक्तः कश्चित् पदार्थ** इति।  
धर्मि-निर्देशो ऽयम्।  

**आत्मनो विनाशं कर्तुं नार्हति** इति साध्यार्थः।  
तत्र हेतुम् आह -   
**तद्-व्याप्यतया तस्मात् स्थूलत्वाद्** इति।  
**तस्मात् स्थूलत्वाद्** इत्य् एव हेतुः।  
तस्यासिद्धि-परिहारायोक्तं **तद्-व्याप्यतयेति**।
</details>


नाशकं हि शस्त्रं जलाग्नि-वाय्व्-आदिकं  
नाश्यं व्याप्य शिथिली-करोति।  

<details><summary>वेङ्कटनाथः</summary>

व्याप्ति-पूर्वं दृष्टान्तम् आह **नाशकम्** इति।
</details>

मुद्गरादयो ऽपि हि वेगवत्-संयोगेन वायुम् उत्पाद्य तद्-द्वारेण नाशयन्ति, 

<details><summary>विश्वास-टिप्पनी</summary>

आधुनिक-भूत-शास्त्र-दृष्ट्या,  
वायु-शब्देनात्रोपलक्षणया electron-कणान् अपि गृहीतुम् उचितम्। 
वेङ्कटनाथार्येणेतोपि परिष्-क्रियते। 
</details>


<details><summary>वेङ्कटनाथः</summary>

घटादि-नाशक-मुद्गरादाव् अनैकान्त्यम् आशङ्क्य परिहरति—**मुद्गर** इति।

अयम् अभिप्रायः—  
न तावन् मुद्गरादेः संयोग-मात्रं घटादि-नाशकम्,  
मुद्गरोपरि-स्थापित-घटस्य नाश-प्रसङ्गात्।  
नापि वेग-मात्रम्, असंयोगे ऽपि ध्वंस-प्रसङ्गात्।  
नापि तद्-उभय-मात्रम्, वेगवत्-तृण-संयोगे ऽपि प्रसङ्गात्।  
न च वेगवद्-द्रव्य-विशेष-संयोगो नाशकः,  
तस्यैव पृष्ठ-भाग-संयोगे नाशादर्शनात्।  
अतो वेगवत्-काठिन्यादि-विशिष्ट-द्रव्य-विशेष-- भाग-विशेष-संयोग-विशेष एव नाशक इत्य् अविवादम्।  
तथा च वायु-विशेषोत्पत्तिर् अपि  
प्रायशः प्रत्यक्ष-सिद्धत्वाद् अविवादा।  
वायोश् च तत्-तद्-द्रव्यानुप्रवेशेन नाशकत्वं  
कठिनतर-शब्दाभिघात-सङ्क्षोभ्यमाण-पदार्थेष्व् अभ्युपगतम्।  
एवं सति कॢप्त-कारण-भावस्यात्रापि विद्यमानस्य वायु-विशेषस्य नाश-हेतुत्वम् अवश्याभ्युपगमनीयम्।  
स च वायुर् घटाद्य्-अपेक्षया सूक्ष्मः।  

यत्र तु वेगाभावे ऽप्य् आक्रमणादि-मात्रेण नाशकत्वं  
तत्र मुद्गरावयव-नुन्न-घटादि-द्रव्यावयव-विशेषा  
भागान्तरं स्वस्मात् स्थूलतरम् अनुप्रविश्य भिन्दन्त्य् +++(5)+++  
आक्रमण-मूलान्तर-वायु-निस्सरण-वशाद् वा  
वायु-पूरित-भस्त्रिकाक्रमणादिष्व् इवेति।
</details>


अत आत्मतत्त्वम् अविनाशि। 

<details><summary>वेङ्कटनाथः</summary>

**अतः**— +++(स्वतः स्थूलता, तज्जन्य-वाय्वादेर् अपि स्थूलता →)+++ उक्त-हेतु-द्वयेन शस्त्रादेर् अनाशकत्वात्,  
आत्मनो ऽपि सूक्ष्मतरस्य तन्-नाशकस्यान्यस्यादर्शनाद्,  
ईश्वरस्यापि तन्-नाश-सङ्कल्पाभावाद्  
इति भावः।
</details>
