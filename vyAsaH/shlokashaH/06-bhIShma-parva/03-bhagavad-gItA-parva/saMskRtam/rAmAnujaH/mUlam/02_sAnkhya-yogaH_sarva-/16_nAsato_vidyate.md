+++
title = "16 नासतो विद्यते"

+++
॥2.16॥**असतो** देहस्य सद् = **भावो न विद्यते,  
सतश्** चात्मनो **नासद्-भावः।** 

**उभयोर्** देहात्मनोर् उपलभ्यमानयोर्  
यथोपलब्धि **तत्त्वदर्शिभिर् अन्तो दृष्टः।**

निर्णयान्तत्वान् निरूपणस्य,  
निर्णय **इहान्त**-शब्देनोच्यते।  
देहस्याचिद्-वस्तुनो ऽसत्त्वम् एव स्वरूपम्  
आत्मनश् चेतनस्य सत्त्वम् एव स्वरूपम्  
इति निर्णयो **दृष्ट** इत्य् अर्थः।

विनाश--स्व-भावो ह्य् **अ-सत्त्वम्**,  
अ-विनाश-स्वभावश् च **सत्त्वम्**।  
यथोक्तं भगवता पराशरेण —

> तस्मान् न विज्ञानम् ऋते ऽस्ति किञ्चित्  
> क्वचित् कदाचिद् द्विज वस्तु-जातम्। (वि॰ पु॰ 2।12।43)  
> सद्-भाव एवम् भवतो मयोक्तो  
> ज्ञानं यथा सत्यम् अ-सत्यम् अन्यत् (वि॰ पु॰ 2।12।45)  
> अनाशी परमार्थश् च  
> प्राज्ञैर् अभ्युपगम्यते।  
> तत् तु नाशि न सन्देहो  
> नाशि-द्रव्योपपादितम्॥  
> (वि॰ पु॰ 2।14।24)  

> यत् तु कालान्तरेणापि  
> नान्यां सञ्ज्ञाम् उपैति वै।  
> परिणामादि-सम्भूतां  
> तद् वस्तु नृप तच् च किम्॥  
> (वि॰ पु॰ 2।13।100)

इत्य् अत्राप्य् "अन्तवन्त इमे देहा" (गीता 2।18)  
"अविनाशि तु तद् विद्धि" (गीता 2।17) इत्य् उच्यते।  
तद् एव सत्त्वासत्त्व-व्यपदेश-हेतुर् इति गम्यते।  
अत्र तु सत्-कार्य-वादस्याप्रसङ्गत्वान् (/अप्रस्तुतत्वान्)  
न तत्परो ऽयं श्लोकः।+++(5)+++  
देहात्म-स्वभावाज्ञान-मोहितस्य  
तद्-मोह-शान्तये ह्य्  
उभयोर् नाशित्वानाशित्व-रूप-स्वभाव-विवेक एव वक्तव्यः।

स एव गतासूनगतासूंश् च नानुशोचन्ति (गीता 2।11) इति प्रस्तुतः। स एवाविनाशि तु तद् विद्धि (गीता 2।17) अन्तवन्त इमे देहा (गीता 2।18) इत्य् अनन्तरम् उपपाद्यते ऽतो यथोक्त एवार्थः।

आत्मनस् त्व् अविनाशित्वं कथम् उपपद्यते इत्य् अत्राह —