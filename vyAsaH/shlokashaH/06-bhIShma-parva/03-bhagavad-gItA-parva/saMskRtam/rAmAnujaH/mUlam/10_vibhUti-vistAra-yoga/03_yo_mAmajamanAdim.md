+++
title = "03 यो मामजमनादिम्"

+++
॥10.3॥ न जायते इत्य् अजः; अनेन विकारिद्रव्याद् अचेतनात् तत्संसृष्टात्
संसारिचेतनाच् च विसजातीयत्वम् उक्तं संसारिचेतनस्य हि
कर्मकृताचित्संसर्गो जन्म।  
        
**अनादिम्** इत्य् अनेन पदेन आदिमतो ऽजान् मुक्तात्मनः विसजातीयत्वम् उक्तम्।
मुक्तात्मनो ह्य् अजत्वम् आदिमत्; तस्य हेयसम्बन्धस्य पूर्ववृत्तत्वात्
तदर्हता अस्ति; अतो ऽनादिम् इत्य् अनेन तदनर्हतया तत्प्रत्यनीकता
उच्यतेनिरवद्यम् (श्वे॰ उ॰ 6।19) इत्यादिश्रुत्या च। एवं
हेयसम्बन्धप्रत्यनीकस्वरूपतया तदनर्हं **मां लोकमहेश्वरं** लोकेश्वराणाम्
अपि ईश्वरं **मर्त्येष्व् असम्मूढो यो वेत्ति** इतरसजातीयतया एकीकृत्य मोहः
सम्मोहस् तद्रहितोऽसम्मूढः स मद्भक्त्युत्पत्तिविरोधिभिः सर्वैः **पापैः
प्रमुच्यते।  
        
एतद् उक्तं भवति -- लोके मनुष्याणां राजा इतरमनुष्यसाजीतयः; केनचित् कर्मणा
तदाधिपत्यं प्राप्तः; तथा देवानाम् अधिपतिर् अपि; तथा ब्रह्माण्डाधिपतिर् अपि
इतरसंसारिसजातीयस् तस्यापि भावनात्रयान्तर्गतत्वात्यो ब्रह्माणं विदधाति
(श्वे॰ उ॰ 6।18) इति श्रुतेश् च। तथा अन्ये अपि ये केचन अणिमाद्यैश्वर्यं
प्राप्ताः। अयं तु लोकमहेश्वरः -- कार्यकारणावस्थाद् अचेतनाद् बद्धान्
मुक्ताच् च चेतनाद् ईशितव्यात् सर्वस्मान्
निखिलहेयप्रत्यनीकानवधिकातिशयासङ्ख्येयकल्याणैकतानतया नियमनैकस्वस्वभावतया च
विसजातीय इति; इतरसजातीयतामोहरहितो यो मां वेत्ति स सर्वैः पापैः
प्रमुच्यते इति। एवं स्वस्वभावानुसन्धानेन भक्त्युत्पत्तिविरोधिपापनिरसनं
विरोधिनिरसनाद् एव अर्थतो भक्त्युत्पत्तिं च प्रतिपाद्य
स्वैश्वर्यस्वकल्याणगुणगणप्रपञ्चानुसन्धानेन भक्तिवृद्धिप्रकारम् आह --**
