+++
title = "16 श्रीमद्गीताभाष्यं षोडशोऽध्यायः"
+++
**भगवद्रामानुजविरचितं**

**श्रीमद्गीताभाष्यम्**

**षोडशोऽध्यायः**

अतीतेनाध्यायत्रयेण प्रकृतिपुरुषयोर्विविक्तयोः संसृष्टयोश्च याथात्म्यं तत्संसर्गवियोगयोश्च गुणसङ्गतद्विपर्ययहेतुत्वम्, सर्वप्रकारेणावस्थितयोः प्रकृतिपुरुषयोर्भगवद् विभूतित्वम्, विभूतिमतो भगवतो विभूतिभूतादचिद्वस्तुनश्चिद्वस्तुनश्च बद्धमुक्तोभयरूपाद् अव्ययत्वव्यापनभरणस्वाम्यैरर्थान्तरतया पुरुषोत्तमत्वेन याथात्म्यञ्च वर्णितम् । अनन्तरम्, उक्तस्य कृत्स्नस्यार्थस्य स्थेम्ने शास्त्रवश्यतां वक्तुं शास्त्रवश्य-तद्विपरीतयोर्देवासुरसर्गयोर्विभागं –

श्रीभगवानुवाच

**अभयं सत्त्वसंशुद्धिर्ज्ञानयोगव्यवस्थितिः ।**

**दानं दमश्च यज्ञश्च स्वाध्यायस्तप आर्जवम् ॥ १ ॥**

**अहिंसा सत्यमक्रोधस्त्यागः शान्तिरपैशुनम् ।**

**दया भूतेष्वलोलुप्त्वं मार्दवं ह्रीरचापलम् ॥ २ ॥**

**तेजः क्षमा धृतिः शौचमद्रोहो नातिमानिता ।**

**भवन्ति संपदं दैवीमभि जातस्य भारत ॥ ३ ॥**

इष्टानिष्टवियोगसंयोगरूपस्य दुःखस्य हेतुदर्शनजं दुःखं भयम्, तन्निवृत्तिर् अभयम् । सत्त्वसंशुद्धिः – सत्त्वस्यान्तःकरणस्य रजस्तमोभ्यामस्पृष्टत्वम् । ज्ञानयोगव्यवस्थितिः – प्रकृतिवियुक्तात्मस्वरूप-विवेकनिष्ठा। दानं – न्यायार्जितधनस्य पात्रे प्रतिपादनम् । दमः मनसो विषयोन्मुख्यनिवृत्तिसंशीलनम्। यज्ञः फलाभिसन्धिरहितभगवदाराधनरूपमहायज्ञाद्यनुष्ठानम् । स्वाध्यायः – सविभूतेर्भगवतस्तदाराधन-प्रकारस्य च प्रतिपादकः कृत्स्नो वेद इत्यनुसन्धाय वेदाभ्यासनिष्ठा । तपः – कृच्छ्रचान्द्रायणद्वादश्युपवासादेर् भगवत्प्रीणनकर्मयोग्यतापादनस्य करणम् । आर्जवं – मनोवाक्कायवृत्तीनामेकनिष्ठता परेषु । अहिंसा परपीडावर्जनम् । सत्यं – यथादृष्टार्थगोचरभूतहितवाक्यम् । अक्रोधः – परपीडाफलचित्तविकाररहितत्वम्। त्यागः – आत्महितप्रत्यनीकपरिग्रहविमोचनम् । शान्तिः – इन्द्रियाणां विषयप्रावण्यनिरोधसंशीलनम्। अपैशुनं – परानर्थकरवाक्यनिवेदनाकरणम् । दया भूतेषु – सर्वभूतेषु दुःखासहिष्णुत्वम् । अलोलुप्त्वम् – अलोलुपत्वम् । अलोलुत्वमिति वा पाठः विषयेषु निस्स्पृहत्वमित्यर्थः । मार्दवम् – अकाठिन्यम्, साधुजनसंश्लेषार्हातेत्यर्थः। ह्रीः – अकार्यकरणे व्रीडा । अचापलं – स्पृहणीयविषयसन्निधौ अचञ्चलत्वम् । तेजः – दुर्जनैरनभिभवनीयत्वम्। क्षमा – परनिमित्तपीडानुभवेऽपि परेषु तं प्रति चित्तविकाररहितता । धृतिः – महत्यामप्यापदि कृत्यकर्तव्यतावधारणम् । शौचं – बाह्यान्तरकरणानां कृत्ययोग्यता शास्त्रीया । अद्रोहः – परेष्वनुपरोधः परेषु स्वच्छन्दवृत्तिनिरोधरहितत्वमित्यर्थः । नातिमानिता – अस्थाने गर्वोऽतिमानित्वं तद्रहितता । एते गुणा दैवीं संपदमभिजातस्य भवन्ति। देवसंबन्धिनी संपद्दैवी देवा भगवदाज्ञानुवृत्तिशीलास् तेषां संपत् । सा च भगवदाज्ञानुवृत्तिरेव । तामभिजातस्य तामभिमुखीकृत्य जातस्य, तां निवर्तयितुं जातस्य भवन्तीत्यर्थः ॥ ३ ॥

**दम्भो दर्पोऽतिमानश्च क्रोधः पारुष्यमेव च ।**

**अज्ञानं चाभिजातस्य पार्थ सम्पदमसुरीम्  ॥ ४ ॥**

दम्भः धार्मिकत्वख्यापनाय धर्मानुष्ठानम् । दर्पः कृत्याकृत्याविवेककरो विषयानुभवनिमित्तो हर्षः । अतिमानश्च स्वविद्याभिजनाननुगुणोऽभिमानः । क्रोधः परपिडाफलचित्तविकारः । पारुष्यं साधूनामुद्वेगकरः स्वभावः । अज्ञानं परावरतत्त्वकृत्याकृत्याविवेकः । एते स्वभावा आसुरीं संपदमभिजातस्य भवन्ति। असुरा भगवदाज्ञातिवृत्तिशीलाः ॥ ४ ॥

**दैवी संपद्विमोक्षाय निबन्धायासुरी मता ।**

दैवी मदाज्ञानुवृत्तिरूपा संपद्विमोक्षाय बन्धान्मुक्तये भवति । क्रमेण मत्प्राप्तये भवतीत्यर्थः । आसुरी मदाज्ञातिवृत्तिरूपा संपन्निबन्धाय भवति अधोगतिप्राप्तये भवतीत्यर्थः ॥

**एतच्छ्रुत्वा स्वप्रकृत्यनिर्धारणादतिभीतायार्जुनायैवमाह –**

**मा शुचस्संपदं दैवीमभिजातोऽसि पाण्डव  ॥ ५ ॥**

शोकं मा कृथास् त्वं तु दैवीं संपदमभिजातोऽसि । पाण्डव । धार्मिकाग्रेसरस्य हि पाण्डोस्तनयस्त्वमित्यभिप्रायः ॥ ५ ॥

**द्वौ भूतसर्गौ लोकेऽस्मिन् दैव आसुर एव च ।**

**दैवो विस्तरशः प्रोक्त आसुरं पार्थ मे शृणु  ॥ ६ ॥**

अस्मिन् कर्मलोके कर्मकराणां भूतानां सर्गो द्विविधौ दैवश्चासुरश्चेति । सर्गः – उत्पत्तिः, प्राचीनपुण्यपापरूपकर्मवशाद्भगवदाज्ञानुवृत्तितद्विपरीतकरणायोत्पत्तिकाल एव विभागेन भूतान्युत्पद्यन्त इत्यर्थः । तत्र दैवः सर्गो विस्तरशः प्रोक्तः देवानां मदाज्ञानुवृत्तिशीलानामुत्पत्तिर्यदाचारकरणार्था, स आचारः कर्मयोगज्ञानयोगभक्तियोगरूपो विस्तरशः प्रोक्तः । असुराणां सर्गश्च यदाचारार्थः, तमाचारं मे शृणु मम सकाशाच्छृणु॥१६.६॥

**प्रवृत्तिं च निवृत्तिं च जना न विदुरासुराः ।**

**न शौचं नापि चाचारो न सत्यं तेषु विद्यते ॥ ७ ॥**

प्रवृत्तिं च निवृत्तिं च अभ्युदयसाधनं मोक्षसाधनं च वैदिकं धर्ममासुरा न विदुर् न जानन्ति । शौचं वैदिककर्मयोग्यत्वं शास्त्रसिद्धं तद्बाह्यमान्तरं चासुरेषु न विद्यते । नापि चाचारस् तद्बाह्यान्तरशौचं येन सन्ध्यावन्दनादिना आचारेण जायते, सोऽप्याचारस्तेषु न विद्यते । यथोक्तम्, संध्याहीनोऽशुचिर्नित्यम् अनर्हाः सर्वकर्मसु (द.स्मृ.२.२२) इति । तथा सत्यं च तेषु न विद्यते यथाज्ञातभूतहितरूपभाषणं तेषु न विद्यते॥७॥

किं च

**असत्यमप्रतिष्ठं ते जगदाहुरनीश्वरम् ।**

**अपरस्परसंभूतं किमन्यत्कामहेतुकम्  ॥ ८ ॥**

असत्यं जगदेतत्सत्यशब्दनिर्दिष्टब्रह्मकार्यतया ब्रह्मात्मकमिति नाहुः । अप्रतिष्ठं तथा ब्रह्मणि प्रतिष्ठितमिति न वदन्ति । ब्रह्मणानन्तेन धृता हि पृथिवी सर्वान् लोकान् बिभर्ति । यथोक्तम्, तेनेयं नागवर्येण शिरसा विधृता मही । बिभर्ति मालां लोकानां सदेवासुरमानुषाम् (वि.पु.२.५.२७) इति । अनीश्वरम् । सत्यसंकल्पेन परेण ब्रह्मणा सवश्वारेण मयैतन्नियमितमिति च न वदन्ति । ‘अहं सर्वस्य प्रभवो मत्तस्सर्वं प्रवर्तते‘ इति ह्युक्तम् । वदन्ति चैवमपरस्परसंभूतं किमन्यत् । योषित्पुरुषयोः परस्परसंबन्धेन जातमिदं मनुष्यपश्वादिकमुपलभ्यते अनेवंभूतं किमन्यदुपलभ्यते ? किंचिदपि नोपलभ्यत इत्यर्थः । अतः सर्वमिदं जगत्कामहेतुकमिति ॥ ८ ॥

**एतां दृष्टिमवष्टभ्य नष्टात्मानोऽल्पबुद्धयः ।**

**प्रभवन्त्युग्रकर्माणः क्षयाय जगतोऽशुभाः  ॥ ९ ॥**

एतां दृष्टिमवष्टभ्य अवलम्ब्य, नष्टात्मानो ऽदृष्टदेहातिरिक्तात्मानः, अल्पबुद्धयः घटादिवज्ज्ञेयभूते देहे ज्ञातृत्वेन देहव्यतिरिक्त आत्मोपलभ्यत इति विवेकाकुशलाः, उग्रकर्माणः सर्वेषां हिंसका जगतः क्षयाय प्रभवन्ति ॥ ९ ॥

**काममाश्रित्य दुष्पूरं दम्भमानमदान्विताः ।**

**मोहाद्गृहीत्वासद्ग्राहान् प्रवर्तन्तेऽशुचिव्रताः ॥ १० ॥**

दुष्पूरं दुष्प्रापविषयं काममाश्रित्य तत्सिसाधयिषया मोहादज्ञानात्, असद्ग्राहानन्यायगृहीतपरिग्रहान् गृहीत्वा, अशुचिव्रता अशास्त्रविहितव्रतयुक्ता दम्भमानमदान्विताः प्रवर्तन्ते ॥ १० ॥

**चिन्तामपरिमेयां च प्रलयान्तामुपाश्रिताः ।**

**कामोपभोगपरमा एतावदिति निश्चिताः  ॥ ११ ॥**

अद्य श्वो वा मुमूर्षवश् चिन्तामपरिमेयाम् अपरिच्छेद्यां प्रलयान्तां प्राकृतप्रलयावधिकाल-साध्यविषयामुपाश्रिताः, तथा कामोपभोगपरमाः कामोपभोग एव परमपुरुषार्थ इति मन्वानाः, एतावदिति निश्चिता इतोऽधिकः पुरुषार्थो न विद्यत इति संजातनिश्चयाः ॥ ११ ॥

**आशापाशशतैर्बद्धाः कामक्रोधपरायणाः ।**

**ईहन्ते कामभोगार्थमन्यायेनार्थसञ्चयान्  ॥ १२ ॥**

आशापाशशतैर् आशाख्यपाशशतैर्बद्धाः, कामक्रोधपरायणाः कामक्रोधैकनिष्ठाः, कामभोगार्थमन्यायेनार्थसंचयान् प्रति ईहन्ते ॥ १२ ॥

**इदमद्य मया लब्धमिमं प्राप्स्ये मनोरथम् ।**

**इदमस्तीदमपि मे भविष्यति पुनर्धनम्  ॥ १३ ॥**

इदं क्षेत्रपुत्रादिकं सर्वं मया मत्सामर्थ्येनैव लब्धम्, नादृष्टादिना इमं च मनोरथमहमेव प्राप्स्ये, नादृष्टादिसहितः । इदं धनं मत्सामर्थ्येन लब्धं मे अस्ति, इदमपि पुनर्मे मत्सामर्थ्येनैव भविष्यति॥१३॥

**असौ मया हतः शत्रुर्हानिष्ये चापरानपि ।**

असौ मया बलवता हतः शत्रुः । अपरानपि शत्रूनहं शूरो धीरश्च हनिष्ये । किमत्र मन्दधीभिर्दुर्बलैः परिकल्पितेनादृष्टपरिकरेण ॥ तथा च –

**ईश्वरोऽहमहं भोगी सिद्धोऽहं बलवान् सुखी  ॥ १४ ॥**

ईश्वरोऽहं स्वाधीनोऽहम् अन्येषां चाहमेव नियन्ता । अहं भोगी स्वत एवाहं भोगी नादृष्टादिभिः । सिद्धोऽहं स्वतस्सिद्धोऽहं न कस्माच्चिददृष्टादेः । तथा स्वत एव बलवान् स्वत एव सुखी॥१४॥

**आढ्योऽभिजनवानस्मि कोऽन्योऽस्ति सदृशो मया ।**

**यक्ष्ये दास्यामि मोदिष्य इत्यज्ञानविमोहिताः ॥ १५ ॥**

अहं स्वतश्चाढ्योऽस्मि अभिजनवानस्मि स्वत एवोत्तमकुले प्रसूतोऽस्मि अस्मिन् लोके मया सदृशः कोऽन्यः स्वसामर्थ्यलब्धसर्वविभवो विद्यते? अहं स्वयमेव यक्ष्ये दास्यामि, मोदिष्ये इत्यज्ञानविमोहिता ईश्वरानुग्रहनिरपेक्षेण स्वेनैव यागदानादिकं कर्तुं शक्यमित्यज्ञानविमोहिता मन्यन्ते ॥ १५ ॥

**अनेकचित्तविभ्रान्ता मोहजालसमावृताः ।**

**प्रसक्ताः कामभोगेषु पतन्ति नरकेऽशुचौ  ॥ १६ ॥**

अदृष्टेश्वरादिसहकारमृते स्वेनैव सर्वं कर्तुं शक्यमिति कृत्वा, एवं कुर्याम्, तच्च कुर्याम्, अन्यच्च कुर्यामित्यनेकचित्तविभ्रान्ताः, एवंरूपेण मोहजालेन समावृताः, कामभोगेषु प्रकर्षेण सक्ताः, मध्ये मृता अशुचौ नरके पतन्ति ॥ १६ ॥

**आत्मसंभाविताः स्तब्धा धनमानमदान्विताः ।**

**यजन्ते नामयज्ञैस्ते दम्भेनाविधिपूर्वकम्  ॥ १७ ॥**

आत्मनैव संभाविताः । आत्मनैवात्मानं संभावयन्तीत्यर्थः । स्तब्धाः परिपूर्णं मन्यमाना न किंचित्कुर्वाणाः । कथम् ? धनमानमदान्विता धनेन विद्याभिजनाभिमानेन च जनितमदान्विताः, नामयज्ञैर् नामप्रयोजनैर् यष्टेतिनाममात्रप्रयोजनैर्यज्ञैर् यजन्ते । तदपि दम्भेन हेतुना यष्टृत्वख्यापनाय, अविधिपूर्वकमयथाचोदनं यजन्ते ॥ १७ ॥ ते चेदृग्भूता यजन्त इत्याह

**अहंकारं बलं दर्पं कामं क्रोधं च संश्रिताः ।**

**मामात्मपरदेहेषु प्रद्विषन्तोऽभ्यसूयकाः  ॥ १८ ॥**

अनन्यापेक्षोऽहमेव सर्वं करोमीत्येवंरूपमहंकारमाश्रिताः, तथा सर्वस्य करणे मद्बलमेव पर्याप्तमिति च बलम्, अतो मत्सदृशो न कश्चिदस्तीति च दर्पम्, एवंभूतस्य मम काममात्रेण सर्वं संपत्स्यत इति कामम्, मम ये अनिष्टकारिणस्तान् सर्वान् हनिष्यामीति च क्रोधम्, एवमेतान् संश्रिताः, स्वदेहेषु परदेहेषु चावस्थितं सर्वस्य कारयितारं पुरुषोत्तमं मामभ्यसूयकाः प्रद्विषन्तः, कुयुक्तिभिर्मत्स्थितौ दोषमाविष्कुर्वन्तो मामसहमानाः । अहंकारादिकान् संश्रिता यागादिकं सर्वं क्रियाजातं कुर्वत इत्यर्थः॥१८॥

**तानहं द्विषतः क्रूरान् संसारेषु नराधमान् ।**

**क्षिपाम्यजस्रमशुभानासुरीष्वेव योनिषु  ॥ १९ ॥**

य एवं मां द्विषन्ति, तान् क्रूरान्नराधमानशुभानहमजस्रं संसारेषु जन्मजरामरणादिरूपेण परिवर्तमानेषु संतानेषु, तत्राप्यासुरीष्वेव योनिषु क्षिपामि मदानुकूल्यप्रत्यनीकेष्वेव जन्मसु क्षिपामि । तत्तज्जन्मप्राप्त्यनुगुणप्रवृत्तिहेतुभूतबुद्धिषु क्रूरास्वहमेव संयोजयामीत्यर्थः ॥ १९ ॥

**आसुरीं योनिमापन्ना मूढा जन्मनि जन्मनि ।**

**मामप्राप्यैव कौन्तेय ततो यान्त्यधमां गतिम् ॥ २० ॥**

मदानुकूल्यप्रत्यनीकजन्मापन्नाः पुनरपि जन्मनि जन्मनि मूढा मद्विपरीतज्ञाना मामप्राप्यैव ‘अस्ति भगवान् सर्वेश्वरो वासुदेवः‘ इति ज्ञानमप्राप्य ततस् ततो जन्मनोऽधमामेव गतिं यान्ति ॥२०॥

अस्यासुरस्वभावस्यात्मनाशस्य मूलहेतुमाह –

**त्रिविधं नरकस्यैतद्द्वारं नाशनमात्मनः ।**

**कामः क्रोधस्तथा लोभस्तस्मादेतत्त्रयं त्यजेत् ॥ २१ ॥**

अस्यासुरस्वभावरूपस्य नरकस्यैतत्त्रिविधं द्वारम्, तच्चात्मनो नाशनं कामः क्रोधो लोभ इति त्रयाणां स्वरूपं पूर्वमेव व्याख्यातम् । द्वारं मार्गः हेतुरित्यर्थः । तस्मादेतत्त्रयं त्यजेत् तस्मादतिघोरनरकहेतुत्वात्कामक्रोधलोभानाम्, एतत्त्रितयं दूरतः परित्यजेत् ॥ २१ ॥

**एतैर्विमुक्तः कौन्तेय तमोद्वारैस्त्रिभिर्नरः ।**

**आचरत्यात्मनः श्रेयस्ततो याति परां गतिम् ॥ २२ ॥**

एतैः कामक्रोधलोभैस् तमोद्वारैर् मद्विपरीतज्ञानहेतुभिर् विमुको नर आत्मनः श्रेय आचरति लब्धमद्विषयज्ञानो मदानुकूल्ये प्रयतते । ततो मामेव परां गतिं याति ॥ २२ ॥

शास्त्रानादरोऽस्य नरकस्य प्रधानहेतुरित्याह –

**यः शास्त्रविधिमुत्सृज्य वर्तते कामकारतः ।**

**न स सिद्धिमवाप्नोति न सुखं न परां गतिम् ॥ २३ ॥**

शास्त्रं वेदा विधिर् अनुशासनम् । वेदाख्यं मदनुशासनमुत्सृज्य यः कामकारतो वर्तते स्वच्छन्दानुगुणमार्गेण वर्तते, न स सिद्धिमवाप्नोति न कामप्यामुष्मिकीं सिद्धिमवाप्नोति न सुखं किंचिदवाप्नोति । न परां गतिम् । कुतः परां गतिं प्राप्नोतीत्यर्थः ॥ २३ ॥

**तस्माच्छास्त्रं प्रमाणं ते कार्याकार्यव्यवस्थितौ ।**

**ज्ञात्वा शास्त्रविधानोक्तं कर्म कर्तुमिहार्हासि  ॥ २४ ॥**

**इति श्रीमद्भगवद्गीतासूपनिषत्सु देवासुरसम्पद्विभागयोगो नाम षोडशोऽध्यायः ॥ १६॥**

तस्मात्कार्याकार्यव्य्वस्थितौ उपादेयानुपादेयव्यवस्थायां शास्त्रमेव तव प्रमाणम् । धर्मशास्त्रेतिहासपुराणाद्युपबृंहिता वेदा यदेव पुरुषोत्तमाख्यं परं तत्त्वं तत्प्रीणनरूपं तत्प्राप्त्युपायभूतं च कर्मावबोधयन्ति, तच्शास्त्रविधानोक्तं तत्त्वं कर्म च ज्ञात्वा यथावदन्यूनातिरिक्तं विज्ञाय, कर्तुं त्वमर्हासि तदेवोपादातुमर्हासि ॥ २४ ॥

**॥ इति श्रीभगवद्रामानुजविरचिते श्रीमद्गीताभाष्ये षोडशोऽध्यायः॥ १६॥**
