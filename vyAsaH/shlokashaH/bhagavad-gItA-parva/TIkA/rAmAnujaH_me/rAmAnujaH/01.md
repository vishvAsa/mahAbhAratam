+++
title = "01 श्रीमद्गीताभाष्यम्  प्रथमाध्यायः"
+++
**भगवद्रामानुजविरचितं**

**श्रीमद्गीताभाष्यम्**

**प्रथमाध्यायः**

**यत्पदाम्भोरुहध्यानविध्वस्ताशेषकल्मषः ।**

**वस्तुतामुपयातोऽहं यामुनेयं नमामि तम् ॥**

श्रियः पतिः, निखिलहेयप्रत्यनीककल्याणैकतानः, स्वेतरसमस्तवस्तुविलक्षणानन्त-ज्ञानानन्दैक स्वरूपः, स्वाभाविकानवधिकातिशयज्ञानबलैश्वर्यवीर्यशक्तितेजःप्रभृत्यसंख्येय-कल्याणगुणगणमहोदधिः, स्वाभिमतानुरूपैकरूपाचिन्त्य दिव्याद्भुतनित्यनिरवद्यनिरतिशय-औज्ज्वल्यसौन्दर्यसौगन्ध्यसौकुमार्यलावण्ययौवनाद्यनन्तगुणनिधिदिव्यरूपः , स्वोचितविविध-विचित्रानन्ताश्चर्यनित्यनिरवद्यापरिमितदिव्यभूषणः, स्वानुरूपासंख्येयाचिन्त्यशक्तिनित्य-निरवद्यनिरतिशयकल्याणदिव्यायुधः, स्वाभिमतानुरूपनित्यनिरवद्य-स्वरूपरूपगुणविभवैश्वर्य-शीलाद्यनवधिकातिशयासंख्येय कल्याणगुणगण श्रीवल्लभः, स्वसङ्कल्पानुविधायिस्वरूप-स्थितिप्रवृत्तिभेदाशेषशेषतैकरतिरूपनित्यनिरवद्यनिरतिशय – ज्ञानक्रियैश्वर्याद्यनन्तगुणगण-अपरिमितसूरिभिरनवरताभिष्टुतचरणयुगलः, वाङ्मनसापरिच्छेद्यस्वरूपस्वभावः, स्वोचितविविध-विचित्रानन्तभोग्यभोगोपकरणभोगस्थानसमृद्धानन्ताश्चर्यानन्तमहाव्िाभवानन्तपरिमाण-नित्यनिरवद्याक्षरपरमव्योमनिलयः, विविधविचित्रानन्तभोग्यभोक्तृवर्गपरिपूर्ण निखिलजगदुदय-विभवलयलीलः, परं ब्रह्म पुरुषोत्तमो नारायणः, ब्रह्मादिस्थावरान्तमखिलं जगत्सृष्ट्वा, स्वेन रूपेणावस्थितो ब्रह्मादिदेवमनुष्याणां ध्यानाराधनाद्यगोचरः, अपारकारुण्यसौशील्य-वात्सल्यौदार्यमहोदधिः, स्वमेव रूपं तत्तत्सजातीयसंस्थानं स्वस्वभावमजहदेव कुर्वन् तेषु तेषु लोकेष्ववतीर्यावतीर्य तैस्तैराराधितस्तत्तदिष्टानुरूपं धर्मार्थकाममोक्षाख्यं फलं प्रयच्छन्, भूभारावतारणापदेशेनास्मदादीनामपि समाश्रयणीयत्वायावतीर्योर्व्यां सकलमनुजनयनविषयतां गतः, परावरनिखिलजनमनोनयनहारिदिव्यचेष्टितानि कुर्वन्, पूतनाशकट-यमलार्जुनारिष्टप्रलम्ब-धेनुककालियकेशिकुवलयापीडचाणूरमुष्टिकतोसलकंसादीन्निहत्य, अनवधिकदयासौहार्दानुराग-गर्भावलोकनालापामृतैर्विश्वमाप्याययन्, निरतिशयसौन्दर्यसौशील्यादिगुणगणाविष्कारेणाक्रूर-मालाकारादीन् परमभागवतान् कृत्वा, पाण्डुतनययुद्धप्रोत्साहन-व्याजेन परमपुरुषार्थलक्षण-मोक्षसाधनतया वेदान्तोदितं स्वविषयं ज्ञानकर्मानुगृहीतं भक्तियोगमवतारयामास । तत्र पाण्डवानां कुरूणां च युद्धे प्रारब्धे स भगवान् पुरुषोत्तमः सर्वेश्वरेश्वरो जगदुपकृतिमर्त्य आश्रितवात्सल्यविवशः पार्थं रथिनमात्मानं च सारथिं सर्वलोकसाक्षिकं चकार ।

**धृतराष्ट्र उवाच –**

**धर्मक्षेत्रे कुरुक्षेत्रे समवेता युयुत्सवः ।**

**मामकाः पाण्डवाश्चैव किमकुर्वत सञ्जय  ॥ १ ॥**

**एवं ज्ञात्वापि सर्वात्मनान्धो धृतराष्ट्रः सुयोधनविजयबुभुत्सया सञ्जयं पप्रच्छ ।**

**सञ्जय उवाच –**

**दृष्ट्वा तु पाण्डवानीकं व्यूढं दुर्योधनस्तदा ।**

**आचार्यमुपसंगम्य राजा वचनमब्रवीत्  ॥ २ ॥**

**पश्यैतां पाण्डुपुत्राणामाचार्य महतीं चमूम् ।**

**व्यूढां द्रुपदपुत्रेण तव शिष्येण धीमता  ॥ ३ ॥**

**अत्र शूरा महेष्वासा भीमार्जुनसमा युधि ।**

**युयुधानो विराटश्च द्रुपदश्च महारथः  ॥ ४ ॥**

**धृष्टकेतुश्चेकितानः काशीराजश्च वीर्यवान् ।**

**पुरुजित्कुन्तिभोजश्च शैब्यश्च नरपुङ्गवः  ॥ ५ ॥**

**युधामन्युश्च विक्रान्त उत्तमौजाश्च वीर्यवान् ।**

**सौभद्रो द्रौपदेयाश्च सर्व एव महारथाः  ॥ ६ ॥**

**अस्माकं तु विशिष्टा ये तान्निबोध द्विजोत्तम ।**

**नायका मम सैन्यस्य संज्ञार्थं तान् ब्रवीमि ते  ॥ ७ ॥**

**भवान् भीष्मश्च कर्णश्च कृपश्च समितिञ्जयः ।**

**अश्वत्थामा विकर्णश्च सौमदत्तिस्तथैव च  ॥ ८ ॥**

**अन्ये च बहवः शूरा मदर्थे त्यक्तजीविताः ।**

**नानाशस्त्रप्रहरणास्सर्वे युद्धविशारदाः  ॥ ९ ॥**

**अपर्याप्तं तदस्माकं बलं भीष्माभिरक्षितम् ।**

**पर्याप्तं त्विदमेतेषां बलं भीमाभिरक्षितम्  ॥ १० ॥**

**अयनेषु च सर्वेषु यथाभागमवस्थिताः ।**

**भीष्ममेवाभिरक्षन्तु भवन्तः सर्व एव हि  ॥ ११ ॥**

दुर्योधनः स्वयमेव भीमाभिरक्षितं पाण्डवानां बलम्, आत्मीयं च भीष्माभिरक्षितं बलमवलोक्य, आत्मविजये तस्य बलस्य पर्याप्ततामात्मीयस्य बलस्य तद्विजये चापर्याप्त-तामाचार्याय निवेद्य अन्तर्विषण्णोऽभवत् ॥ २.११ ॥

**तस्य संजनयन् हर्षं कुरुवृद्धः पितामहः ।**

**सिंहनादं विनद्योच्चैः शङ्खं दध्मौ प्रतापवान्  ॥ १२ ॥**

**ततः शङ्खाश्च भेर्यश्च पणवानकगोमुखाः ।**

**सहसैवाभ्यहन्यन्त स शब्दस्तुमुलोऽभवत्  ॥ १३ ॥**

**ततः श्वेतैर्हायैर्युक्ते महति स्यन्दने स्थितौ ।**

**माधवः पाण्डवश्चैव दिव्यौ शङ्खौ प्रदध्मतुः  ॥ १४ ॥**

**पाञ्चजन्यं हृषीकेशो देवदत्तं धनञ्जयः ।**

**पौण्ड्रं दध्मौ महाशङ्खं भीमकर्मा वृकोदरः  ॥ १५ ॥**

**अनन्तविजयं राजा कुन्तीपुत्रो युधिष्ठिरः ।**

**नकुलः सहदेवश्च सुघोषमणिपुष्पकौ  ॥ १६ ॥**

**काश्यश्च परमेष्वासः शिखण्डी च महारथः ।**

**धृष्टद्युम्नो विराटश्च सात्यकिश्चापराजितः  ॥ १७ ॥**

**द्रुपदो द्रौपदेयाश्च सर्वतः पृथिवीपते ।**

**सौभद्रश्च महाबाहुः शङ्खान् दध्मुः पृथक्पृथक्   ॥ १८ ॥**

तस्य विषादमालक्ष्य भीष्मस्तस्य हर्षं जनयितुं सिंहनादं शङ्खध्मानं च कृत्वा, शङ्खभेरीनिनादैश्च विजयाभिशंसिनं घोषं चाकारयत् ॥ ततस् तं घोषमाकर्ण्य सर्वेश्वरेश्वरः पार्थसारथी रथी च पाण्डुतनयस्त्रैलोक्यविजयोपकरणभूते महति स्यन्दने स्थितौ त्रैलोक्यं कम्पयन्तौ श्रीमत्पाञ्चजन्यदेवदत्तौ दिव्यौ शङ्खौ प्रदध्मतुः ॥ १२-१८ ॥

**स घोषो धार्तराष्ट्राणां हृदयानि व्यदारयत् ।**

**नभश्च पृथिवीं चैव तुमुलोऽप्यनुनादयन्  ॥ १९ ॥**

**अथ व्यवस्थितान् दृष्ट्वा धार्तराष्ट्रान् कपिध्वजः ।**

**प्रवृत्ते शस्त्रसंपाते धनुरुद्यम्य पाण्डवः  ॥ २० ॥**

**हृषीकेशं तदा वाक्यमिदमाह महीपते ।**

**अर्जुन उवाच**

**सेनयोरुभयोर्मध्ये रथं स्थापय मेऽच्युत  ॥ २१ ॥**

ततो युधिष्ठिरो वृकोदरादयश्च स्वकीयान् शङ्खान् पृथक्पृथक्प्रदध्मुः । स घोषो दुर्योधनप्रमुखानां सर्वेषामेव भवत्पुत्राणां हृदयानि बिभेद । अद्यैव नष्टं कुरूणां बलम् इति धार्तराष्ट्रा मेनिरे । एवं तद्विजयाभिकाङ्क्षिणे धृतराष्ट्राय सञ्जयोऽकथयत् ॥ १९-२१ ॥

अथ युयुत्सूनवस्थितान् धार्तराष्ट्रान् दृष्ट्वा लङ्कादहनवानरध्वजः पाण्डुतनयो

**यावदेतान्निरीक्षेऽहं योद्धुकामानवस्थितान् ।**

**कैर्मया सह योद्धव्यमस्मिन् रणसमुद्यमे  ॥ २२ ॥**

**योत्स्यमानानवेक्षेऽहं य एतेऽत्र समागताः ।**

**धार्तराष्ट्रस्य दुर्बुद्धेर्युद्धे प्रियचिकीर्षवः   ॥ २३ ॥**

**सञ्जय उवाच**

**एवमुक्तो हृषीकेशो गुडाकेशेन भारत ।**

**सेनयोरुभयोर्मध्ये स्थापयित्वा रथोत्तमम्  ॥ २४ ॥**

**भीष्मद्रोणप्रमुखतः सर्वेषां च महीक्षिताम् ।**

**उवाच पार्थ पश्यैतान् समवेतान् कुरूनिति  ॥ २५ ॥**

**तत्रापश्यत्स्थितान् पार्थः पितॄनथ पितामहान् ।**

ज्ञानशक्तिबलैश्वर्यवीर्यतेजसां निधिं स्वसङ्कल्पकृतजगदुदयविभवलयलीलं हृषीकेशं परावरनिखिल – जनान्तरबाह्यकरणानां सर्वप्रकारनियमनेऽवस्थितमाश्रितवात्सल्यविवशतया स्वसारथ्येऽवस्थितम्, ‘युयुत्सून् यथावदवेक्षितुं तदीक्षनक्षमे स्थाने रथं स्थापय‘ इत्यचोदयत् ॥

**आचार्यान्मातुलान् भ्रात्न् पुत्रान् पौत्रान् सखींस्तथा ॥ २६ ॥**

**श्वशुरान् सुहृदश्चैव सेनयोरुभयोरपि ।**

**तान् समीक्ष्य स कौन्तेयः सर्वान् बन्धूनवस्थितान् ॥ २७ ॥**

**कृपया परयाविष्टो विषीदन्निदमब्रवीत् ।**

**अर्जुन उवाच**

**दृष्ट्वेमं स्वजनं कृष्ण युयुत्सुं समुपस्थितम्  ॥ २८ ॥**

**सीदन्ति मम गात्राणि मुखं च परिशुष्यति ।**

**वेपथुश्च शरीरे मे रोमहर्षश्च जायते  ॥ २९ ॥**

**गाण्डीवं स्रंसते हस्तात्त्वक्चैव परिदह्यते ।**

**न च शक्नोम्यवस्थातुं भ्रमतीव च मे मनः  ॥ ३० ॥**

**निमित्तानि च पश्यामि विपरीतानि केशव ।**

**न च श्रेयोऽनुपश्यामि हत्वा स्वजनमाहवे  ॥ ३१ ॥**

**न काङ्क्षे विजयं कृष्ण न च राज्यं सुखानि च ।**

**किं नो राज्येन गोविन्द किं भोगैर्जीवितेन वा  ॥ ३२ ॥**

**येषामर्थे काङ्क्षितं नो राज्यं भोगास्सुखानि च ।**

**त इमेऽवस्थिता युद्धे प्राणांस्त्यक्त्वा धनानि च  ॥३३ ॥**

**आचार्याः पितरः पुत्रास्तथैव च पितामहाः ।**

**मातुलाः श्वशुराः पौत्राः स्यालाः संबन्धिनस्तथा  ॥ ३४ ॥**

स च तेन चोदितस्तत्क्षणादेव भीष्मद्रोणादीनां सर्वेषामेव महीक्षितां पश्यतां यथाचोदितमकरोत्। ईदृशी भवदीयानां विजयस्थितिरिति चावोचत् ॥

स तु पार्थो महामनाः परमकारुणिको दीर्घबन्धुः परमधार्मिकः सभ्रातृको एतान्न हन्तुमिच्छामि घ्नतोऽपि मधुसूधन ।

**अपि त्रैलोक्यराज्यस्य हेतोः किं नु महीकृते  ॥ ३५ ॥**

**निहत्य धार्तराष्ट्रान्नः का प्रीतिः स्याज्जनार्दन ।**

**पापमेवाश्रयेदस्मान् हत्वैतानाततायिनः  ॥ ३६ ॥**

**तस्मान्नार्हा वयं हन्तुं धार्तराष्ट्रान् सबान्धवान् ।**

**स्वजनं हि कथं हत्वा सुखिनः स्याम माधव  ॥ ३७ ॥**

**यद्यप्येते न पश्यन्ति लोभोपहतचेतसः ।**

**कुलक्षयकृतं दोषं मित्रद्रोहे च पातकम्  ॥ ३८ ॥**

**कथं न ज्ञेयमस्माभिः पापादस्मान्निवर्तितुम् ।**

**कुलक्षयकृतं दोषं प्रपश्यद्भिर्जनार्दन  ॥ ३९ ॥**

**कुलक्षये प्रणश्यन्ति कुलधर्माः सनातनाः ।**

**धर्मे नष्टे कुलं कृत्स्नमधर्मोऽभिभवत्युत  ॥ ४० ॥**

**अधर्माभिभवात्कृष्ण प्रदुष्यन्ति कुलस्त्रियः ।**

**स्त्रीषु दुष्टासु वार्ष्णेय जायते वर्णसङ्करः  ॥ ४१ ॥**

**सङ्करो नरकायैव कुलघ्नानां कुलस्य च ।**

**पतन्ति पितरो ह्येषां लुप्तपिण्डोदकक्रियाः  ॥ ४२ ॥**

**दोषैरेतैः कुलघ्नानां वर्णसङ्करकारकैः ।**

**उत्साद्यन्ते जातिधर्माः कुलधर्माश्च शाश्वताः  ॥ ४३ ॥**

**उत्सन्नकुलधर्माणां मनुष्याणां ञनार्दन ।**

**नरके नियतं वासो भवतीत्यनुशुश्रुम  ॥ ४४ ॥**

**अहो बत महत्पापं कर्तुं व्यवसिता वयम् ।**

**यद्राज्यसुखलाभेन हन्तुं स्वजनमुद्यताः  ॥ ४५ ॥**

**यदि मामप्रतीकारमशस्त्रं शस्त्रपाणयः ।**

**धार्तराष्ट्रा रणे हन्युस्तन्मे क्षेमतरं भवेत्  ॥ ४६ ॥**

भवद्भिरतिघोरैर्मारणैर्जतुगृहदाहादिभिरसकृद्वञ्चितोऽपि परमपुरुषसहायेनात्मना

सञ्जय उवाच

**एवमुक्त्वार्जुनः संख्ये रथोपस्थ उपाविशत् ।**

**विसृज्य सशरं चापं शोकसंविग्नमानसः  ॥ ४७ ॥**

हनिष्यमाणान् भवदीयान् विलोक्य बन्धुस्नेहेन परया कृपया धर्मभयेन चातिमात्रसन्न-सर्वगात्रः सर्वथाहं न योत्स्यामि इत्युक्त्वा बन्धुविश्लेषजनितशोकसंविग्नमानसः सशरं चापं विसृज्य रथोपस्थ उपाविशत् ॥

**॥ इति श्रीभगवद्रामानुजविरचिते श्रीमद्गीताभाष्ये प्रथमाध्यायः ॥ १॥**
