+++
title = "०४"

+++

<details><summary>मूलम् - १</summary>

योऽयमिति। अध्यायद्वयेनोक्तो ज्ञाननिष्ठालक्षणः संन्यासः, कर्मयोगरूपश्चोपाय इति योऽयं योगः, कर्मयोगरूपो ज्ञानयोग- रूपश्चाध्यायद्वयोक्तो यो योग इत्यर्थः। यस्मिन् उभयात्मके योगे प्रवृत्तिलक्षणो निवृत्तिलक्षणश्च वेदार्थः परिसमाप्तः, सर्वास्वपि गीतासु भगवता विवक्षितः सोऽयमेव योगः। अतः योगस्योक्तत्वादित्यर्थः। वेदार्थं परिसमाप्तं मन्वानः तं वंशकथनेन सम्प्रदायकथनद्वारा स्तौति श्रीभगवान्`—`इममिति। योगमिति। कर्मज्ञानोभयात्मकं श्रेयःप्राप्त्युपायभूतं योगमित्यर्थः। अव्ययं न विद्यते व्ययः क्षयः बलस्य यस्मात् सोऽव्ययः, तमित्यभिप्रेत्याह— बलाधानायेति। मनोवाक्कायानां बलं वर्धयितुमित्यर्थः। ब्रह्मक्षत्रे ब्राह्मणक्षत्रियजाती। तयोरेव याजनादिना दण्डादिना च धर्मप्रतिष्ठापकत्वादिति भावः। 

[[१९७]]

अव्यय\[पद\]स्यार्थान्तरमाह`—`अव्ययफलत्वादिति। अव्ययमस्यास्तीत्यव्ययः, तम् इत्यर्शआद्यजन्त इति भावः। अव्यय- फलत्वपद[^१_१९८]घटिताव्ययशब्दार्थमाह— न हीति। न व्येति न विपर्ययं प्राप्नोतीत्यव्ययं मोक्षाख्यं फलम्। मोक्षस्य अविक्रियब्रह्मरूपत्वा- दिति भावः। यद्वा अव्ययशब्दस्यायमेक एवार्थः। किमर्थं त्वं प्रोक्तवान् विवस्वते योगम्? इत्याकाङ्क्षापूरणाय बलाधानायेत्युक्तमिति व्याख्येयं भाष्यम्॥१॥

[^१_१९८] : ‘घटके’ति युक्तम्। अ. ४. श्लो. १-३ 
</details>

<details><summary>मूलम् - २</summary>

एवमिति। परम्परा गुरुशिष्यसम्प्रदायः। नष्ट इति। सम्प्रदायविच्छेदाददर्शनं गत इत्यर्थः। तेजोभिः प्रतापैः॥२॥
</details>

<details><summary>मूलम् - ३</summary>

स इति। दुर्बलान् अजितेन्द्रियान् प्राप्य नष्टं योगमुपलभ्य ज्ञात्वा अपुरुषार्थसम्बन्धिनं पुरुषार्थविधुरं लोकं च उपलभ्य, स एवायं पुरातनो योगोऽद्य मया ते प्रोक्तः। ननु किमिति मह्यमेवोक्तवानसीत्यत आह`—`भक्तोऽसि म इति। ननु भक्ता अपि बहवः सन्त्येवेत्यत आह`—`सखा चेति। ननु कुतो भक्ताय सख्य एवैतद् वक्तव्यम्? अत आह— रहस्यमिति। एतदिति क्लीबत्वादाह— योगो ज्ञानमिति। अतीव रहस्यत्वादमुं योगं नाभक्ताय ब्रूयात् , नाप्यसखायेत्यर्थः॥३॥

[[१९८]]
</details>

<details><summary>मूलम् - ४</summary>

अपरमिति। चोद्यमिवेति। इवशब्दादर्जुनः कृष्णं परमेश्वरं वेदैवेति सूच्यते। अथवा ‘अजो नित्यः शाश्वतोऽयं पुराणः’ इति भगवदुपदेशादनादिमात्मानं वेदैवार्जुन इति सूच्यते। अर्वागिति। नूतनमित्यर्थः। जन्मनोऽधिकरणाकाङ्क्षां पूरयति— वसुदेवस्य गृह इति। अथवा अर्वाक्छब्दार्थमाह—वसुदेवस्य गृह इति। विजानीयामिति। ननु मयोक्तं त्वया श्रुतमेवेत्यत आह— अविरुद्धार्थतयेति। अविरुद्धार्थं त्वदुक्तमिति कथं प्रत्ययं भजेयमित्यर्थः। अर्वाक्तनस्य तव सर्गादावभावादिति भावः॥४॥

[[१९९]]
</details>

<details><summary>मूलम् - ५</summary>

बहूनीति। यदर्थ इति। मूर्खप्रत्यायनार्थ इत्यर्थः। श्रीकृष्णं भगवन्तं सर्वे मूर्खा अपि जानीयुरिति बुद्ध्या अर्जुनेन पृष्टत्वा- दस्यार्थस्येति भावः। ननु त्वमिवाहमपि जन्ममरणादिमानेव, तत् कुतस्त्वं वेत्थ, नाहं वेद्मि? इत्यत आह— धर्माधर्मेति। जीवाः प्रकृतिपरतन्त्रत्वात् प्रतिबद्धबुद्धयः किञ्चिज्ज्ञाः, ईश्वरस्तु प्रकृत्यवश्यत्वादप्रतिबद्धबुद्धिः सर्वज्ञ इति। नित्यः शाश्वतः, शुद्धो निर्मलः, बुद्धः प्राज्ञः, मुक्तश्च स्वभावो यस्य सः। न विद्यते आवरणं यस्याः सा अनावरणा, \[अनावरणा\] ज्ञानशक्तिर्यस्य सः। एकस्या- प्यात्मनः प्रकृतिकृतोऽस्ति जीवेश्वरभेदो मठाद्युपाधिकृत इवाकाशभेदः। अजस्याप्यात्मनः शरीरसम्बन्धकृतानि सन्ति जन्मानि चेति न काचिदिहानुपपत्तिः॥ ५॥

</details>

<details><summary>मूलम् - ६</summary>

अजोऽपीति। ननु अजस्यापि जीवस्य धर्माधर्मसंस्कारवशाज्जन्मनाशौ भवतां नाम, धर्माधर्मकृतत्वाच्छरीरसंयोगवियोगयोः। ईश्वरस्य तु नित्यमुक्तस्य कथं धर्माधर्मसद्भावो येन जन्मादिकं स्यादिति शङ्कायामयं श्लोकः प्रवृत्त इत्याह— कथमिति। अजोऽपीति। पुण्यापुण्यकर्माधीनशरीरसंयोगरहितोऽपीत्यर्थः।‘आत्मा यत्ने धृतौ बुद्धौ स्वभावे परमात्मनी’ति कोशादाह—स्वभाव इति। भूताना- मीशनं च ‘भीषाऽस्माद्वातः पवते’ इत्यादिश्रुतिसिद्धम्। ईशनं नियमनम्। विष्णोः परमात्मन इमां वैष्णवीम् । त्रयो गुणाः सत्त्वादयः आत्मा स्वरूपं यस्यास्तां त्रिगुणात्मिकाम्। स्वमात्मानं प्रत्यग्रूपम्। ननु प्रकृतिमधिष्ठायापि कथमजस्य जन्म? इत्यत आह— आत्ममाययेति। आत्मनो मम मायया इन्द्रजालतुल्यया विचित्रशक्त्येत्यर्थः। व्यतिरेकमाह— न परमार्थतो लोकवदिति। यथा लोकः परमार्थतः सम्भवति न तथेत्यर्थः। 

[[२००]]

ननु प्रकृतिमाययोरेकार्थत्वात् ‘प्रकृतिमधिष्ठाय मायया सम्भवामी’त्ययुक्तमुक्तं मूलकर्त्रा। ‘न परमार्थतो लोकवद्’ इति भाष्यकर्त्राऽप्ययुक्तमुक्तम् , परमार्थतो लोकस्यैवाभावादिति चेत्? मैवम् ; अविद्यामात्रं प्रकृतिः, दोषसहकृताऽविद्या तु माया। अविद्योपादानकं कार्यं व्यावहारिकत्वात् परमार्थतो जातमित्युक्तम् , मायोपादानकं तु प्रातिभासिकत्वात् न परमार्थत इति। यथा अविद्याजन्यः सर्पः सत्यसर्पो, मायामयस्तु रज्जुसर्पो मिथ्यासर्पः; यथा वा जाग्रत्प्रपञ्चोऽविद्याजन्यः सत्यप्रपञ्चः, स्वप्नप्रपञ्चो मायामयो मिथ्याप्रपञ्चः; तद्वज्जीवानां शरीरसंयोगोऽविद्याजन्यः, ईश्वरस्य तु मायामय इत्यदोषात्। प्रकृतिमधिष्ठायेति वचनं तु जीवानामिव नास्याविद्यामयः शरीरसंयोगः, अविद्याया एतत्परतन्त्रत्वादेतस्य शरीरसंयोगं कर्तुं न क्षमत इति बोधनार्थम्। अविद्या हि जीवान् स्ववशीकृत्य तेषां स्वजन्यशरीरसंयोगं विधत्ते। नात्र कूटस्थ आत्मा जीवशब्देन विवक्षितः; किन्तु साभासबुद्धिरेव विज्ञानात्मा जीव इति। कूटस्थ आत्मा हीश्वरादभिन्नः, तत्त्वमस्यादिश्रुतेः। जीवस्य वास्तवं रूपं कूटस्थ आत्मैव; व्यावहारिकं तु साभासबुद्धिरिति विवेकः। 

यद्वा त्रिगुणात्मिका माया प्रकृतिः, इन्द्रजालशक्तितुल्या तु मायेति विवेकः। तथा च प्रकृतिकार्यं जीवानां देहेन्द्रियादिकं व्यावहारिकम् , मायाकार्यमीश्वरस्य देहेन्द्रियादिकं तु ऐन्द्रजालिकगन्धर्वनगरवत् प्रातिभासिकम्। अत एव ‘न परमार्थतो लोकवद्’ इति भाषितमाचार्यैः। अत्र परमार्थतः इत्यस्य व्यवहारतः इत्यर्थः, न तु वस्तुतः इति, वस्तुतो लोकस्यैवाभावात्। 

अत्रेदं बोध्यम्— व्यावहारिकसत् , पारमार्थिकसत् , प्रातिभासिकसत् , अत्यन्तासच्चेति चतुर्विधं पदार्थजातम्। तत्र व्यावहारिकसत् जाग्रद्दशायामदुष्टप्रमाणैरनुभूयमानं जगत् मनुष्यपशुपक्ष्यादिकं भूम्यादिभूतात्मकं च। पारमार्थिकसत् एकमेवाद्वितीयं ब्रह्म। प्रातिभासिकसत् स्वप्नेन्द्रजालरज्जुसर्पादिकं यद्दुष्टप्रमाणैर्गृह्यते प्रतिभानसमयमात्रवर्ति। अत्यन्तासत्तु वन्ध्यापुत्रशशशृङ्गादिकं, प्रतीतितोऽपि तस्याभावात्। तदुक्तम्— ‘वन्ध्यापुत्रो न तत्त्वेन मायया वाऽपि जायते’ इति।  

एवं स्थिते ईश्वरावतारा रामकृष्णादयः नात्यन्तासन्तः, प्रतीतितः सत्त्वात् ; न पारमार्थिकसन्तः, परमार्थदशायामभावात् ; नापि व्यावहारिकसन्तः, अतर्कितजन्मादीनां तेषां व्यावहारिकत्वासम्भवात्। अतः [^१_२०१]प्रातिभासिकसत्त्वमवशिष्टं तेषाम्। युक्तं च तद्, अविचारितरमणीयत्वाद्, गन्धर्वनगरादिवत्। न हि—चतुर्भुजः शङ्खचक्रादिमान् किरीटादिभूषितः सर्वज्ञः शिशुः कस्याश्चिदासीदिति केनचिदुक्ते कोऽपि सम्प्रतीयात् - सत्योऽयं वृत्तान्त इति। तथा स्तम्भान्नरसिंहोभयाकृतिः पुरुष आविरासीदित्युक्तेऽपि। यद्धि विचाराक्षमं, तत् खल्विन्द्रजालवन्मिथ्या। 

[^१_२०१] : अन्ये तु ईश्वरीयलीलाविग्रहस्य व्यवहारदशाऽबाध्यत्वेन व्यावहारिकसत्तामभिप्रयन्ति। द्र.न्यायरक्षामणिः१.१.२०। 

[[२०१]]

यद्यपि सिद्धान्ते व्यावहारिकं जगदपि विचाराक्षममेव, ‘एतस्मात् किमिवेन्द्रजालमपरं यद् गर्भवासस्थितं रेतश्चेतति हस्तमस्तकपदप्रोद्भूतनानाङ्कुरम्’ इति, तथापि रेतोबीजमृदादेः सकाशाद् देहवृक्षघटादिजन्मनः सर्वानुभवसिद्धत्वान्न तत्र कस्यचिदपि आश्चर्यलेशः, अप्रमाणबुद्धिर्वा। ततः तद् विचारक्षममित्युच्यते यल्लौकिकानामाश्चर्याविषयभूतम्। यत्तु तदाश्चर्यविषयभूतं तद् विचाराक्षमं मिथ्येत्युच्यते, यथा गन्धर्वनगरादिकमिति। तस्मादिन्द्रजालवद् विचित्रहेतुरीश्वरशक्तिर्माया, सर्वसाधारणा तु प्रकृतिरिति।  

अथवा प्रकृतिर्माया चेत्येकमेव वस्तु, वशीकृतप्रकृतिरहं प्रकृत्यैव सम्भवामि, न तु धर्माधर्मादिनेत्येतदर्थमात्ममाययेत्युक्तम्। यो हि धर्माधर्मादिसंस्कारसचिवप्रकृतिजन्यो मनुष्यादिः, स परमार्थतो जात इत्युच्यते। यस्तु केवलमायाजन्यो रामकृष्णादिः, स परमार्थतो न जात इति, जात इवेत्युच्यते। यथा अज्ञस्य सकामं कर्म वस्तुतः कर्मैव। प्राज्ञस्य तु निष्कामं तत् कर्म न वस्तुतः कर्म; किन्तु कर्मेवाभाति, अबन्धकत्वात्। तथा प्राज्ञस्येश्वरस्याबन्धकत्वाद् रामकृष्णादिदेहधारणलक्षणं जन्म न वस्तुतो जन्म; किन्तु जन्मेव प्रतिभाति, अबन्धकत्वात्। अज्ञस्य जीवस्य तु मनुष्यादिदेहधारणलक्षणं जन्म वस्तुतो जन्मैव, बन्धकत्वादित्यभिप्रायः। 

द्वैतिनश्च ईश्वरस्य न कर्माधीनं जन्म, किन्तु लीलयैवेत्याहुः। सा च लीला मायातोऽनतिरिक्तैव, मायामयत्वाल्लीलायाः। न हि वस्तुतो निर्विशेषे ईश्वरे लीला सम्भवेदित्यलम्।  

एतेन जीवपदवाच्यायाः प्रकृतिपरतन्त्रायाः साभासबुद्धेर्यथा प्रकृतिजन्यशरीरसंयोगात्मकं जन्मास्ति, तथा ईश्वरपदवाच्यस्य प्रकृत्यपरतन्त्रस्य कूटस्थस्यात्मनो नास्ति प्रकृतिजन्यशरीरसंयोगात्मकं जन्म, किन्तु मायामयमेव तदिति पर्यवसन्नः श्लोकार्थः।  

ननु ईश्वरशरीरस्य प्रातिभासिकत्वेन मायामयत्वम् , जीवशरीराणां व्यावहारिकत्वेन प्रकृतिमयत्वमिति विवेको दुष्करः, यावद्व्यवहारमर्जुनशरीरवत् कृष्णशरीरस्यापि वर्तमानत्वादिति चेत्? मैवम् ; कृष्णशरीरस्यानेकविधत्वेन दृश्यमानत्वात् कदाचिद- दृश्यमानत्वाच्च मायामयत्वम् , यथा रज्जुसर्पस्य कदाचिद् दण्डादिरूपेण दृश्यमानत्वात् कदाचिददर्शनाच्च मायामयत्वम् , तद्वत्। तस्मादर्जुनादिवन्नास्ति परमार्थतो जन्म कृष्णस्येति कृष्णस्य नित्याजेश्वरत्वं युक्तम्। 

यत्तु रामानुजः`—`नेदं कृष्णस्य जन्म इन्द्रजालादिवन्मिथ्या, किन्तु सत्यमेव, प्रकृतिं स्वभावमधिष्ठायाजहदेव आत्ममायया सङ्कल्पज्ञानेन सम्भवामि। ईश्वरस्य स्वस्वरूपं च ‘आदित्यवर्णं’ ‘हिरण्यवर्णं’ ‘सर्वे निमेषा जज्ञिरे विद्युतः पुरुषाद्’ इत्यादिश्रुति- सिद्धमिति; तत्तुच्छम् ; ‘सच्चिदानन्दं ब्रह्म’ ‘निष्कलं निष्क्रियं शान्तम्’ ‘अशब्दमस्पर्शमरूपमव्यय’मित्यादिश्रुत्या ईश्वरस्य नीरूपत्व- स्वभावसिद्धेः, हिरण्यवर्णत्वादिरूपस्य उपासनार्थं कल्पितत्वेन इन्द्रजालवन्मायामयत्वसिद्धेश्च, ईश्वरस्य सविग्रहत्वे सर्वान्तरत्व- साक्षित्वाद्यसिद्धेश्च, दृश्यत्वेन घटादिवदनित्यत्वप्रसङ्गाच्च, सङ्कल्पेनाप्यजस्य जन्मायोगाच्च, असङ्गपुरुषस्येश्वरस्य वस्तुतः शरीरसङ्गा- योगाच्च मिथ्यैवायं कृष्णावतारः॥६॥

[[२०२]]
</details>

<details><summary>मूलम् - ७</summary>

यदा यदेति। हे भारत! यदा यदा धर्मस्य ग्लानिर्भवति, अधर्मस्याभ्युत्थानं भवति, तदा तदा आत्मानं सृजामि। आत्मानं मां सृजामि आविर्भावयामि। कथमात्मनोऽजस्य जन्म? इत्यत आह— माययेति॥७॥
</details>

<details><summary>मूलम् - ८</summary>

परित्राणायेति। साधूनां परित्राणाय, दुष्कृतां विनाशाय, धर्मसंस्थापनार्थाय च युगे युगे अहं सम्भवामि। साधूनां सन्मार्गस्थानां देवर्ष्यादीनाम्। 

यत्तु रामानुजः`—`विष्णुविरहासहानां वैष्णवाग्रेसराणामिति, तदतीव तुच्छम् ; किं ज्ञानिनो वैष्णवाग्रेसराः? उताज्ञानिनः? आद्ये ‘वासुदेवः सर्वमिति स महात्मा सुदुर्लभः’ इत्युक्तरीत्या सर्वं ब्रह्मेति, ‘सर्वगत्वादनन्तस्य स एवाहमवस्थितः। मत्तः सर्वमहं सर्वं मयि सर्वं सनातने’[^१_२०३] इति प्रह्लादोक्तरीत्या ‘ब्रह्माहमस्मी’ति च येषां ज्ञानमस्ति त एवाद्वैतिनो वैष्णवाग्रेसराः। तेषां कथं विष्णुविरहप्रसङ्गः। विष्णोरेव स्वात्मत्वात् सदाऽपि विष्ण्वभिन्नात्मानन्दानुभवव्यग्रत्वाच्च। न द्वितीयः, विष्णुमजानतां वैष्णवत्वासम्भ- वात् । ये विष्णुं जानन्तस्तत्र भक्तिं तन्वन्ति ते हि वैष्णवाः, ‘विष्ण्वर्पिताखिलाचारः स हि वैष्णव उच्यते’ इति शास्त्रात्। न च ‘न चलति निजवर्णधर्मतो यः स्थिरमनसं तमवेहि विष्णुभक्त’मिति वचनात् स्ववर्णाश्रमधर्मस्थो वैष्णव इति वाच्यम् , तस्य योगित्वाद् योगिन एव वैष्णवत्वे ज्ञानिनोऽवैष्णवत्वापत्तेः। ‘प्रियो हि ज्ञानिनोऽत्यर्थमहं स च मम प्रियः’ इति वक्ष्यमाणगीताविरोधाच्च। न हि विष्णुप्रियो ज्ञानी वैष्णवो न भवतीति वक्तुं शक्यम्। भवतु वा योगिनोऽपि ज्ञानशून्यस्य वैष्णवत्वम्; कथं पुनस्तस्य भगवद्विरहासहत्वम्? भगवत्स्वरूपस्वभावादिज्ञानस्यैवाभावात्। न च तप्तशङ्खचक्रचिह्नधारिणश्छिद्रोर्ध्वपुण्ड्रधरा अर्चापूजका द्विजा वैष्णवा इति वाच्यम् ; तापादीनां वेदविरुद्धाचारत्वेन, एवंविधदुराचारवतां दुष्कृतां विनाशायैव भगवदवताराविर्भावाच्च नामी वैष्णवाः। तापादीनां द्विजेतरविषयत्वं तु मामके शूद्रधर्मदर्पणाख्ये ग्रन्थे विस्तरतो द्रष्टव्यम्। तस्मात् साधुपददर्शनमात्रेण नेह वैष्णवजनाडम्बरः प्रसक्तुमर्हति ॥८॥

[^१_२०३] : वि.पु. १.१९.८५।

[[२०३]]
</details>

<details><summary>मूलम् - ९</summary>

जन्मेति। एवं यः मे जन्म दिव्यं कर्म च तत्त्वतो वेत्ति, हे अर्जुन! सः देहं त्यक्त्वा पुनः जन्म नैति; मामेति। मायारूपं मिथ्याभूतमित्यर्थः। ईश्वरस्येदं ऐश्वरम्। पुनर्जन्म नैति, मामेतीत्यस्य फलितमाह— स मुच्यत इति। अजो नित्यः शुद्धो बुद्धो मुक्त आत्मा स्वतो न जायते, किन्तु माययैव, तस्य चेष्टितं च न प्राकृतम् , किं त्वप्राकृतं लोकातीतमेवेति यो वेद स मुच्यत इत्यर्थः।  

ननु ईश्वरजन्मकर्मज्ञानात् कथं जीवस्य मुक्तिरिति चेद्? उच्यते— ईश्वरो हि जीवस्य स्वस्वरूपम्। तस्मादीश्वरतत्त्वज्ञाने सति जीवतत्त्वं ज्ञातमेवेति भवति मुक्तिरिति। 

यत्तु रामानुजः— मज्जन्मकर्मणी ज्ञात्वा निष्पापो भूत्वा मामाश्रित्य मदेकप्रियो मच्चित्तो मामेव प्राप्नोतीत्याह; तदप्रमाणम् , मूलाद् बहिर्बहूनां पदार्थानां कल्पितत्वान्मदाश्रयणादीनाम्॥९॥

[[२०४]]
</details>

<details><summary>मूलम् - १०</summary>

वीतेति। वीतरागभयक्रोधाः मामुपाश्रिताः ज्ञानतपसा पूताः बहवो मन्मयाः मद्भावमागताः, रागभयादित्यागपूर्वकं केवल- ज्ञानयोगमाश्रित्य तत एव परिशुद्धा अनेके ब्रह्मविदो मोक्षं प्राप्ता इत्यर्थः। केवलज्ञाननिष्ठा इति। इतरतपोनैरपेक्ष्येण ज्ञानयोगनिष्ठा इत्यर्थः। ननु किमत्र ज्ञापकम्? अत आह— लिङ्गमिति। ‘ज्ञानतपसा पूताः’ इति विशेषणमेव लिङ्गं ज्ञापकम्। ज्ञानमेव तपो ज्ञानतप इति हि समासः। तत्रैवकारेण तपोऽन्तरव्यवच्छेद इति भावः। यद्वा ज्ञाने तपस्त्वारोपणात् तपोऽन्तरव्यवच्छेदः। सति त्वितरतपसि किमिति ज्ञाने तपस्त्वारोपणपूर्वकं कृत्रिमतपसो ज्ञानस्योपादानम्? न हि ज्ञानं वस्तुतस्तपः इति॥१०॥
</details>


<details><summary>मूलम् - ११</summary>

य इति। तमिति श्रुतेरयमर्थः`—`तम् ईश्वरं यथा यथा येन येन प्रकारेण, यं यमर्थमभिसन्धायेति यावत्। उपासते पुरुषाः, तं तमेव फलम् अर्थं लभते प्राप्नुवन्तीति। [^१_२०५]वचनव्यत्ययश्छान्दसः। सर्वावस्थस्येति। सर्वप्रकारमवस्थितस्येत्यर्थः। ब्रह्मादिस्थावरान्त- रूपेण, सच्चिदानन्दरूपेण च स्थितस्येति यावत्। मायया वस्तुतश्चेति भावः। मम वर्त्मानुवर्तन्ते मदुक्तमार्गानुष्ठानद्वारा मामेव भजन्ते इत्यर्थः। 

[^१_२०५] : उदाहृतश्रुतौ ‘उपासते’ इति बहुवचनानुरोधेन ‘लभते’ इति एकवचनं बहुवचनार्थे इति भावः। 

[[२०५]]

यत्तु रामानुजः— मम वर्त्म मत्स्वभावमनुवर्तन्ते अनुभूयानुवर्तन्त इति; तत्तुच्छम् , वर्त्मनः स्वभावार्थाभावात्। अनुभूयेति पदाभावाच्च। मनुष्याणां सर्वप्रकारैर्भगवत्स्वभावानुभवस्य दुष्करत्वाच्च॥११॥
</details>

<details><summary>मूलम् - १२</summary>

काङ्क्षन्त इति। अथेति श्रुतेरयमर्थः। यः अन्याम् इन्द्रादिदेवताम् ‘असावन्यः, अहमन्योऽस्मी’त्युपास्ते - ‘कर्मफलदाता इन्द्रः, तद्भोक्ता त्वह’मिति भेदबुद्ध्योपास्ते इत्यर्थः। सः न वेद - अज्ञ इत्यर्थः। तत्र दृष्टान्तमाह— यथा पशुरिति। यथा पशुर्मनुष्याणां भोग्यः, एवं स कर्मी देवानां भोग्य इति देवपशुरेवेत्यर्थः। भिन्नदेवतेति। वासुदेवस्य सर्वात्मत्वात् स्वात्माभिन्नदेवतात्वम् , न त्विन्द्रादीनाम् , तेषामसर्वात्मत्वात्। दर्शितं चैतद् भागवते व्यासेनैव `–` ‘एवं गजेन्द्रमुपवर्णितनिर्विशेषं ब्रह्मादयो विविधलिङ्गभिदा- भिमानाः। नैते यदोपससृपुर्निखिलात्मकत्वात् तत्राखिलामरमयो हरिराविरासी’दिति। तथा च इन्द्रादयः भिन्नदेवताः, वासुदेव एक एवाभिन्नदेवतेति बोध्यम्। वस्तुतस्तु वासुदेवो नाम न कश्चित् कार्यकरणसङ्घातविशेषे अहमित्यभिमानवान् पुरुषः इन्द्रादिवत् , किन्तु नित्यशुद्धबुद्ध आत्मैवेति कथमात्मनो भिन्नदेवतात्वमिति ज्ञेयम्। हिशब्दः प्रसिद्धिद्योतकः। तामेव प्रसिद्धिमाह— शास्त्राधिकारादिति। मानुषे लोके भूलोके, तत्रापि मनुष्याणाम्, तेष्वपि त्रैवर्णिकानामेव शास्त्राधिकारः। शास्त्रस्य च फलवत्त्वाच्छास्त्राधिकारिणामेव फलसिद्धिरिति भावः। ननु मानुषे लोके कर्मजा सिद्धिः क्षिप्रं भवतीति कोऽर्थः क्षिप्रपदनिर्देशेनेत्यत आह— अन्येष्वपीति। अन्येषु लोकेषु कर्मजा सिद्धिश्चिराय भवतीत्यर्थः। 

[[२०६]]

ननु अन्येषु लोकेषु कर्माधिकारस्यैवाभावात् कथं कर्मसिद्धिरिति चेद्? उच्यते— इहानुष्ठितानामेव विविधानां कर्मणां फलान्यपि विविधानि पुत्रपशुस्वर्गादिरूपाणि भवन्ति, तत्र पशुपुत्रादिरूपा ऐहिककर्मसिद्धिः क्षिप्रं भवति, स्वर्गादिरूपा आमुष्मिककर्म- सिद्धिस्तु चिराय भवतीति कर्माधिकाराभावेऽपि स्वर्गलोकादिषु कर्मसिद्धयः सन्त्येवेति। कर्मसिद्धयः कर्मफलानि॥१२॥

[[२०७]]
</details>

<details><summary>मूलम् - १३</summary>

चातुर्वर्ण्यमिति। मया चातुर्वर्ण्यं गुणकर्मविभागशः सृष्टम्। तस्य कर्तारमपि माम् अकर्तारमव्ययं विद्धि। चतुर्वर्णशब्दात् स्वार्थे ष्यञ् , चातुर्वर्ण्यम्। सत्त्वम् उपसर्जनमप्रधानं यस्य स सत्त्वोपसर्जनः, तस्य। शुश्रूषा त्रैवर्णिकसेवा। यतः सर्वज्ञोऽहं गुणकर्म- विभागपूर्वकं चातुर्वर्ण्यं सृष्टवांस्ततो मनुष्या ममैव वर्त्मानुवर्तन्ते, स्वस्वविहितवर्णाश्रमधर्मानुष्ठानद्वारा तद्विधायकं मामेव सेवन्त इत्यर्थः। मनुष्यलोके चातुर्वर्ण्यस्य गुणकर्मविभागवतः सत्त्वादिहैव कर्माधिकारः। अन्येषु लोकेषु तु चातुर्वर्ण्याभावान्न कर्माधिकार इत्यन्योऽर्थः, द्वेधा अवतारिकायाः कृतत्वाद् भाष्यकारैरस्य श्लोकस्य। सर्गादेरित्यादिपदात् स्थितिलययोर्ग्रहणम्। कर्मणः क्रियायाः। यः यत्कर्मकर्ता स तत्फलेन युक्तो भवति, यथा कृषीवलः सस्येनेति व्याप्तिसत्त्वाच्चातुर्वर्ण्यसृष्ट्यादिकर्मकर्ता त्वमपि तत्फलेन युज्यस एव। भवतु , को दोषः? तत्राह— न त्वं नित्यमुक्त इति। कर्मफलबद्धस्य कथं मुक्तत्वमिति भावः। नन्वीश्वरस्य मम किं मुक्त्येत्यत आह— नित्येश्वर इति। बद्धस्यानीश्वरत्वं लोकन्यायेनापि सिद्धमिति भावः। अस्मिन् प्रश्ने प्रतिजानाति`—`उच्यत इति। किमुच्यते? तदाह— यद्यपीत्यादिना। संव्यवहारः एकीकृत्य व्यवहारः, तादात्म्याध्यास इति यावत्। माययैव सृष्ट्यादीनि कर्माणि क्रियन्ते, न त्वीश्वरेण, तस्याक्रियत्वात्। मायातादात्म्याध्यासात्तु कर्तृत्वमारोप्यतेऽज्ञैरीश्वरे इति भावः। इदमेवोक्तं विश्वामित्रेण अध्यात्म- रामायणे— ‘रामो न गच्छति न तिष्ठति नानुशोचत्याकाङ्क्षते त्यजति नो न करोति किञ्चित्। आनन्दमूर्तिरचलः परिणामहीनो मायागुणाननुगतो हि तथा विभाति॥’ इति। कथं कर्तुरकर्तृत्वम्? अत आह— परमार्थत इति। वस्तुतोऽकर्ताऽप्यहं मायया कर्तेव प्रतीये इत्यर्थः। अत एवेति। वस्तुतोऽकर्तृत्वादेवेत्यर्थः। यः संसरति स व्येतीत्युच्यते, संसारस्यैव विकारत्वादित्यभिप्रायादाह`—` अव्ययमसंसारिणमिति। निर्विकारमित्यर्थः॥१३॥

[[२०८]]
</details>

<details><summary>मूलम् - १४</summary>

नेति। लिम्पन्ति बध्नन्तीत्यर्थः। केन प्रकारेणेत्यत आह—देहाद्यारम्भकत्वेनेति। आदिपदादिन्द्रियादिग्रहणम् , विषयादिग्रहणं वा। न कर्मभिर्मम जन्मवृद्ध्यादिरूपसंसारात्मको लेपोऽस्तीत्यर्थः। तत्र हेतुमाह— अहङ्काराभावादिति। कर्ताऽहमिति विपरीत- ज्ञानाभावादित्यर्थः। ननु भगवतः कृष्णस्य नास्ति कर्मलेपः, नास्ति कर्मफलस्पृहेति ज्ञानमात्रात् कथमन्येषामस्मदादीनां मुक्तिः? अत आह— मामात्मत्वेनेति। ‘यः कर्मलेपरहितः कर्मफलतृष्णारहितश्चेश्वरः स एवाहम् , अहमेव स ईश्वरः’ इति मदभिन्नमात्मानम् आत्माभिन्नं च मां यो वेत्ति `-`एवमीश्वरात्मदर्शिनः कीदृशी बुद्धिर्भवतीत्यत आह— नाहं कर्ता न मे कर्मफले स्पृहेति। ममैवेश्वरत्वादीश्वरस्यैवात्मत्वाच्च ‘नाहं कर्ता न मे कर्मफले स्पृहा’ इति यो जानातीत्यर्थः। स पुरुषः कर्मभिर्न बध्यते। तस्यापि कर्माणि नित्यानि नैमित्तिकानि काम्यानि निषिद्धानि वा तदाचरितकर्माणि देहाद्यारम्भकाणि न भवन्ति। फलाभिसन्ध्यहङ्काराभावस्य तुल्यत्वादिति भावः। एतेन फलाभिसन्ध्यहङ्कारयोः सत्त्व एव कर्मणां बन्धकत्वम् , न तु तदभावे इति सिद्धान्तितम्॥१४॥
</details>

<details><summary>मूलम् - १५</summary>

एवमिति। एवंशब्दार्थमाह`—`नाहं कर्ता न मे कर्मफले स्पृहेतीति। पूर्वैरित्यस्यार्थमाह— अतिक्रान्तैरिति। प्राचीनैः अतीतैरित्यर्थः। कर्मैवेत्येवकारव्यावर्त्यार्थमाह`—`न तूष्णीमासनम् , नापि संन्यास इति। तूष्णीमासनं तूष्णीं स्थितिः, अकरणमिति यावत्। संन्यासः आश्रमविशेषः। तस्माच्छब्दार्थमाह`—`पूर्वैरप्यनुष्ठितत्वादिति। के ते पूर्वे? अत आह— जनकादिभिरिति। पूर्वतरं पूर्वमेवेत्यर्थः। तरप्प्रत्ययार्थमाह— नाधुना कृतमिति। कृतशब्दार्थमाह— निर्वर्तितमिति। पूर्वैरपि मुमुक्षुभिरेवं ज्ञात्वा कर्म कृतम्। तस्मात् पूर्वैः पूर्वतरं कृतं कर्मैव त्वं कुरु इत्यन्वयः। किमर्थं कर्म कर्तव्यम्? अत आह—\[यद्यज्ञ इति।\] यदि अज्ञः, तर्ह्यात्मशुद्ध्यर्थं चित्तशुद्धये कर्म कुरु, यदि तत्त्ववित् , तर्हि लोकसंग्रहार्थं कर्म कुर्विति॥१५॥

[[२०९]]
</details>

<details><summary>मूलम् - १६</summary>

किमिति। त्वद्वचनादेवेति। ईश्वरस्य तवादेशेनेत्यर्थः। न हि पूर्वाचार ईश्वरादेशादधिक इति भावः। पूर्वैः पूर्वतरं कृतमिति विशेषितेन विशेषणेन, कर्मण इति भावः, किं कर्मणः पूर्वैः पूर्वतरं कृतमिति विशेषणेन? न किमपि फलमित्यर्थः। यस्मात् कर्मणि महद्वैषम्यमस्ति तस्मात् पूर्वैः पूर्वतरं कृतमिति विशेषितं कर्म। कथं वैषम्यमित्यतः श्लोकोऽयं प्रवृत्त इत्याह`–` कथं किमिति। यदेव पूर्वैः पूर्वतरं कृतं तत् कर्मेति मेधाविनोऽपि जानीयुः, न तु स्वबुद्ध्या - इदं कर्म इदमकर्मेति ज्ञातुं क्षमन्त इत्यर्थः। सर्वज्ञोऽहं तु तत् पूर्वैः पूर्वतरं कृतं कर्माकर्म च तुभ्यं वक्ष्यामि, तज्ज्ञानफलमाह— यदिति॥१६॥

कर्मण इति। किं तत्र बोद्धव्यमित्येतत् त्वया न मन्तव्यमित्यन्वयः। कस्मान्न मन्तव्यमित्यत उच्यते— कर्मण इति श्लोकः। कर्मणः कर्मसम्बन्धि बोद्धव्यं ज्ञातव्यं तत्त्वमस्ति। एवमुत्तरत्रापि। नैतावता त्वया कर्मणोऽकर्मणो विकर्मणो वा तत्त्वं ज्ञातम् , किन्तु ज्ञातव्यमवशिष्टमेवेत्यर्थः। 

अत्र - कर्म मोक्षसाधनभूतं, विकर्म विविधं नित्यनैमित्तिककाम्यादिरूपं कर्म, अकर्म ज्ञानमिति रामानुजभाष्यं तुच्छम् , नित्यादिविविधकर्मणामेव फलाभिसन्धिरहितानां परम्परया मोक्षसाधनकर्मत्वात् कर्मविकर्मणोर्भेदस्य दुर्वचत्वात्। नञः [^१_२१०]स्वप्रति- योग्यभावबोधनस्वाभाव्याद् [^२_२१०]अहननादाविवात्रापि कर्माभावरूपार्थ एव भवितुमर्हति। नञो विरोधाद्यर्थास्तु लाक्षणिका एव। न हि मुख्यार्थसम्भवे लाक्षणिकार्थस्वीकारो न्याय्यः। किञ्च कर्मविरोधित्वाज्ज्ञानमकर्मेति वक्तुमपि तवाशक्यम् , तव मते ज्ञानकर्मणोर्विरोधा- भावात्। ज्ञानपूर्वकं कर्मानुष्ठेयमिति त्वयाऽसकृदुक्तत्वात्। नापि नञोऽत्र सादृश्यमर्थः, कर्मज्ञानयोः सादृश्याभावात्। न च तदन्यत्व- मत्रार्थः, कर्मणोऽन्यस्य द्रव्यादेः सत्त्वेन ज्ञानस्यैवाश्रयणे मानाभावात्। नापि तदल्पत्वमर्थः, कर्मणः उत्कृष्टत्वाज्ज्ञानस्य। नापि प्रकरणाज्ज्ञानलाभः, कर्मप्रकरणत्वादस्य। ‘काङ्क्षन्तः कर्मणां सिद्धि’मित्यादिना हि कर्म प्रकृतमिति॥१७॥

[^१_२१०] : स्वप्रतियोगीति। स्वसंबन्धीत्यर्थः। 

[^२_२१०] : ‘अहननम्’ इत्यादाविवेत्यर्थः। हननाभावः इति हि तदर्थः। 

[[२१०]]
</details>

<details><summary>मूलम् - १८</summary>

कर्मणीति।यः कर्मण्यकर्म पश्येत् , यः अकर्मणि च कर्म पश्येत् , मनुष्येषु स बुद्धिमान् युक्तः कृत्स्नकर्मकृच्च भवतीत्यन्वयः। 

अत्र तावदिदं वेद्यम्— ‘सप्तम्यधिकरणे च’ इति सूत्रेणाधिकरणे सप्तमी विहिता। ‘आधारोऽधिकरण’मिति सूत्रेणाधारस्याधि- करणसंज्ञा विहिता। स चाधारस्त्रिविधः— औपश्लेषिको वैषयिकोऽभिव्यापकश्चेति। क्रमेण कट्यामास्ते\[कटे आस्ते\], मोक्षे इच्छाऽस्ति, सर्वस्मिन्नात्माऽस्तीत्युदाहरणानि। एवं स्थिते ‘कर्मणि’ ‘अकर्मणी’ति कर्माकर्मणोर्विहितायाः सप्तमीविभक्तेर्वैषयिक आधारोऽर्थ इति केचित्। अभिव्यापकाधारोऽर्थ इत्यन्ये। तत्राद्यपक्षे श्लोकस्यायमर्थः— यः कर्मणि क्रियत इति कर्म देहादिचेष्टा, तस्मिन् विषये अकर्म कर्माभावम् आत्मानमिति यावत् , पश्येद् जानीयात् , अकर्मणि देहादिव्यापारोपरमे कर्माभावे कर्म च यः पश्येत् , मनुष्येषु मध्ये स मनुष्यः बुद्धिमान् , युक्तः, कृत्स्नकर्मकृत् कृतकृत्य इत्यर्थः, भवतीति। 

अयं भावः— लोक आत्मानं कर्मत्वेन, देहादिव्यापारोपरममकर्मत्वेन च गृह्णाति भ्रान्त्या। यथा मन्दान्धकारगतं [^१_२११]गुणं सर्प- त्वेन, सर्पं च गुणत्वेन गृह्णाति तिमिराद्युपहतदृष्टिः पुरुषः, तद्वत्। एवं स्थिते यः आत्मानमात्मत्वेन देहादिव्यापारोपरमं कर्मत्वेन च गृह्णाति स बुद्धिमत्त्वादिगुणशाली। यथा गुणं गुणत्वेन सर्पं सर्पत्वेन च जानन् पुरुषो बुद्धिमान् , तद्वत्। न च कर्माभावस्य कथमात्मत्वमिति वाच्यम् , कल्पिताभावस्याधिष्ठानात्मकत्वात् कर्मण आत्मनि कल्पितत्वेन कर्माभाव आत्मैवेति। यथा गुणकल्पितसर्पाभावो गुण एव, तद्वदिति। तस्मादज्ञजनाभिमतं कर्माकर्मेति, अकर्म कर्मेति च विद्वान् जानीयात् इति।  

अस्मिन्नेव पक्षेऽर्थान्तरमवगम्यते। तथाहि— कर्मणि कर्माश्रयत्वात् कर्तृत्वेनाज्ञजनाभिमते जीवे विषये, अकर्म न विद्यन्ते कर्माणि क्रिया यस्मिंस्तदकर्म निष्क्रियं ब्रह्म यः पश्येत्। यमज्ञजनः कर्तारं संसारिणं जीवं मन्यते, तमात्मानमकर्त्रसंसारि ब्रह्म यः पश्यतीत्यर्थः। ‘अयमात्मा ब्रह्मे’ति श्रुतेरिति भावः। तथा अकर्मणि ब्रह्मणि विषये च कर्म यः जीवं पश्येत्। अन्यत्वेन परोक्षत्वेनेश्वर- त्वेन चाज्ञजनाभिमतं ब्रह्म, स्वत्वेन प्रत्यक्षत्वेन प्रत्यक्त्वेन चात्मानं यः पश्यतीत्यर्थः। ‘तत्त्वमसी’ति श्रुतेरिति भावः। एवं जीवब्रह्मणो- 

[^१_२११] : गुणः = रज्जुः। 

[[२११]]

र्ब्रह्मजीवयोः चात्यन्ताभेददर्शी बुद्धिमत्त्वादिगुणशालीति। 

कर्माश्रयत्वानाश्रयत्वाभ्यां, तत्प्रयुक्तसुखदुःखभोगलक्षणसंसारवत्त्वतदभावाभ्यां च यो व्यावहारिकोऽस्ति जीवेश्वरभेदः, न स पारमार्थिकः, परमार्थतः कर्मतत्फलयोरभावात् , ‘एकमेवाद्वितीयं ब्रह्मे’ति श्रुतेः। व्यवहारतोऽपि कर्मतत्फले जीवस्यौपाधिकत्वेनो- पाधिगते एव, न तु स्वरूपगते, चिदेकरसत्वाज्जीवस्येति निष्क्रियमविक्रियं च ब्रह्मैव जीव इति भावः। न च - कर्माकर्मादि- तत्त्वकथनप्रकरणे जीवब्रह्मैक्यकथनमसङ्गतमिति - वाच्यम् , कर्ममात्रमनात्मगतमेव, न त्वात्मगतम् , आत्मनो निष्क्रियब्रह्मरूप- त्वादिति वचनस्य प्रकृतसङ्गतत्वात्। 

अर्थानुपपत्तेर्लक्षणाबीजस्य सत्त्वादत्र कर्मशब्देन तदाश्रयो जीवो लक्ष्यत इति न लक्षणाश्रयणस्य दुष्टत्वमिति मन्तव्यम्। 

तृतीयोऽप्यर्थोऽत्रावगम्यते। तथाहि— कर्मणि कर्माश्रये देहादिसङ्घाते विषये अकर्म ब्रह्म यः पश्येत् , सङ्घातस्य ब्रह्मणि कल्पितत्वेन सङ्घातं ब्रह्माभिन्नं यः पश्यतीत्यर्थः। कल्पितस्याधिष्ठानानतिरेकादिति भावः। अत एव ‘सर्वं खल्विदं ब्रह्मे’ति श्रूयते। तथा अकर्मणि उपरतव्यापारे च सङ्घाते विषये कर्म तूष्णीमासनरूपकर्माश्रयं यः पश्येत् , उपरतव्यापारमपि सङ्घातं तूष्णीमासनरूप- कर्माश्रयं यः पश्यतीत्यर्थः। सङ्घातस्य निष्क्रियत्वायोगादिति भावः। स बुद्धिमत्त्वादिगुणशालीति। 

[^१_२१२]द्वितीयपक्षे तु श्लोकस्यायमर्थः— यः कर्मणि कर्माश्रये कर्तरि अकर्म कर्मराहित्यं पश्येत् , अकर्मणि कर्माभावे देहादिचेष्टोपरमे कर्म कर्मत्वं च पश्येत् , स बुद्धिमत्त्वादिगुणशालीति। अयं भावः— आत्मनि कर्म समवेततया वर्तत इति लोक आत्मानं कर्माश्रयत्वेन कर्तारं मन्यते। तस्मिंश्च कर्तृत्वेनाभिमते आत्मनि प्राज्ञः पुनः कर्मराहित्यं पश्येत्। ‘निष्कलं निष्क्रियं शान्त’मिति श्रुतेरविक्रियत्वादियुक्तितश्चाकर्तारमेवात्मानं मन्यते विद्वान्। कर्म च देहादिसङ्घातगतमेव मन्यते, न त्वात्मगतम्। तथा व्यापारवद् व्यापारोपरमोऽपि कर्मैवेति कृत्वा मूढैरकर्मत्वेनाभिमतं व्यापारोपरमं कर्मत्वेनैव प्रतिपद्यते प्राज्ञ इति। 

न चैवं ‘कर्तर्यकर्म यः पश्येदि’त्येव किमिति नोक्तवान् व्यास इति वाच्यम् , यत्र लोकाः कर्म पश्यन्ति तत्र बुद्धिमानकर्म पश्येदिति बोधयितुं कर्मणीत्युक्तत्वात्। कर्तृशब्दात् कर्माश्रयत्वप्रतीतिर्झटिति भवेदिति भावः इति। यथा प्रवृत्तिस्तथा निवृत्तिरपि कर्मैव, उभयमपीदमनात्मदेहादिसङ्घातगतमेव, अविद्यया चात्मन्यध्यस्तमिति तत्पुनरात्मैव, कल्पितस्याधिष्ठानात्मत्वादिति कृत्वा निष्क्रियोऽविक्रियश्चात्मेति पक्षद्वयसङ्गृहीतार्थः। 

अथ भाष्यं व्याख्यायते— विहितप्रतिषिद्धतदुभयभिन्नसर्वकर्मसङ्ग्रहार्थमाह— व्यापारमात्रमिति। नञोऽभावार्थकत्वादाह— कर्माभाव इति। कर्माभावे कर्म यः पश्येदित्यन्वयः। ननु कर्माभावे कथं कर्मदर्शनम्? अत आह— कर्त्रिति। प्रवृत्तिनिवृत्त्योः कर्तृतन्त्रत्वात् , यत् कर्तृतन्त्रं तत् कर्मेति व्याप्त्या प्रवृत्तिवन्निवृत्तिरपि कर्मैवेति कृत्वा निवृत्तिरूपे कर्माभावेऽपि कर्मदर्शनं युक्तमिति भावः। ननु प्रवृत्तेः कारकाधीनत्वादस्तु कर्मत्वं, वस्त्वधीनाया निवृत्तेः कथं पुनः कर्मत्वम्? अत आह— वस्त्विति। हि यस्मात् वस्तु परमार्थतत्त्वमप्राप्यैव अविद्याभूमावेव सर्वः क्रियाकारकादिव्यवहारः, अस्तीति शेषः। हिः प्रसिद्धाविति वा। सर्वोऽपि क्रियाकारक- फलव्यवहारोऽविद्यादशायामेव प्रवृत्त इति कृत्वा प्रवृत्तिवन्निवृत्तेरपि वस्तुसंस्पर्शशून्यत्वेन वस्त्वनधीनत्वाद् युक्तं प्रवृत्तिलक्षणायां देहादिचेष्टायामिव निवृत्तिलक्षणे तदुपरमेऽपि कर्मत्वदर्शनं बुद्धिशालिन इति भावः। परमार्थतत्त्वं ब्रह्मैकमेव वस्तु, तच्चाद्वयमसङ्गं चेति न तदधीनत्वं निवृत्तेः। न च देहादिरपि वस्त्वेवेति वाच्यम् , ‘तत् सत्यमतोऽन्यदार्त’मिति श्रुत्या ब्रह्मण एकस्यैव सत्यत्वेन वस्तुत्वात्। वस्तु हि सत्यम् , असत्यत्वादवस्तुन इति तत्त्वम्। कृत्स्नकर्मकृदिति। आत्मज्ञस्य कृतकृत्यत्वेन कर्तव्याभावादिति भावः। इतरेतरदर्शीति। इतरस्मिन्नितरत् पश्यतीति तथोक्तः। कर्मण्यकर्मदर्शी, अकर्मणि कर्मदर्शी चेत्यर्थः। 

[^१_२१२] : अधिकरणसप्तमीपक्षे इत्यर्थः। 

[[२१२]] [[२१३]]

अत्राक्षिपति— नन्वित्यादिना। विरुद्धाभिधानमेवाभिनीय दर्शयति— कर्मणीत्यादिना। विरोधमेव दर्शयति— न हीत्यादिना। अत्रापरोऽप्यस्ति विरोधः— यः कर्म कर्म जानाति अकर्म चाकर्म स न बुद्धिमान् , किन्तु यः कर्माकर्म जानाति, अकर्म च कर्म जानाति, स एव बुद्धिमानिति। न हि विरुद्धद्रष्टा क्वापि बुद्धिमान् भवेत् , बुद्धिमान् वा विरुद्धं पश्येत्। आक्षेपं परिहरति— नेत्यादिना। परमार्थतोऽकर्मैव सन्मूढदृष्टेर्लोकस्य कर्मवदवभासते, तथा परमार्थतः कर्मैव मूढदृष्टेर्लोकस्याकर्मवदवभासते, तत्र विपर्यये यथाभूतदर्शनार्थं सत्यज्ञानाय भगवान् ‘कर्मण्यकर्म यः पश्येदि’त्याद्याहेत्यन्वयः। अतो हेतोः कर्मण्यकर्मदर्शनमकर्मणि च कर्मदर्शनं न विरुद्धमित्याह— अत इति। ननु भगवता यथाभूतदर्शनार्थमिदमुक्तमिति कथमवगम्यते? तत्राह— बुद्धिमत्त्वादीति। २बुद्धिमत्त्वाद्युपपत्तेश्च यथाभूतं च बोद्धव्यमित्युच्यते। भगवतेति शेषः। ३द्वितीयश्चः एवार्थकः। यो हि यथाभूतं पश्यति स एव बुद्धिमान् युक्तश्च भवति। यथा यथाभूतरज्जुद्रष्टा, प्रकृते च कर्माकर्मणोरितरेतरदर्शी बुद्धिमत्त्वादिगुणवत्त्वेनोक्त इति कर्माकर्मणोरितरेतरदर्शनमिदं यथाभूतदर्शनमेव। अन्यथा हि कर्माकर्मेतरेतरदर्शिनोऽस्योक्तं बुद्धिमत्त्वादिकमनुपपन्नं स्यादित्यभिप्रायः। फलबलादपीदं यथाभूत- दर्शनमेवेत्यवगम्यत इत्याह— न चेति। विपरीतज्ञानाद्धेतोः पुरुषस्याशुभान्मोक्षणं नैव स्यात् , इह च ‘यज्ज्ञात्वा मोक्ष्यसेऽशुभाद्’ इत्युक्तम्। तस्मात् कर्माकर्मणोरितरेतरदर्शनस्याशुभमोक्षहेतुत्वात् तद्दर्शिनश्च बुद्धिमत्त्वाद्युपपत्तेरित्यर्थः। 

[[२१४]]

ननु ‘कर्माकर्मणी विपर्ययेण गृहीते प्राणिभि’रित्युक्तमयुक्तम् , यतस्ते देहेन्द्रियादिचेष्टारूपं कर्म कर्मेति, तदभावमकर्मेति च अविपर्ययेणैव गृहीतवन्त इत्यत आह— न चेति। अत्र लोके बदरीफलानां कुण्डमिव घट इव, कर्मणामधिकरणमकर्म नास्ति , तथा अकर्माधिकरणं कर्मापि नास्ति। तत्र हेतुमाह— अभावत्वादिति। अकर्मणः कर्माभावस्याभावरूपत्वेनासत्त्वात् कथं तस्य कर्माधिकरणत्वम्? कथं वा कर्मणस्तदधिकरणम्? अतो हेतो लौकिकैर्विपरीतगृहीते एव कर्माकर्मणी इति। तत्र दृष्टान्तमाह— यथा मृगतृष्णिकायामुदकमिति। नैको दृष्टान्तोऽर्थसिद्धयेऽलमिति मन्वानं प्रत्याह दृष्टान्तान्तरम्— शुक्तिकायां रजतमिति। 

ननु बुद्धिमानेव निवृत्तिलक्षणे कर्माभावे कर्म पश्यति, प्रवृत्तिलक्षणे च कर्मणि कर्माभावं पश्यतीति कर्माकर्मविपर्ययदर्शी, न तु लौकिका इति चेत् , मैवम्। प्रवृत्तिलक्षणं निवृत्तिलक्षणं चेत्युभयात्मकं कर्म लौकिकैरात्मनि मृगतृष्णिकायामुदकमिवाध्यस्तम्। ततश्चात्मा कर्तेति, आत्मा तूष्णीमास्ते इति च प्रत्येति लोकः। तदेवमकर्मण्यात्मनि कर्मप्रत्यय एको विपर्ययः, तूष्णीमासनरूपे कर्मण्यकर्मप्रत्ययोऽन्य इति। 

ननु अभावत्वादकर्मणो नास्ति कर्माधिकरणत्वम् , कर्माधिकरणकत्वं चेति यदुक्तं भाष्यकारैः, तदसत्। आत्मत्वेनाकर्मणः भावरूपत्वादिति चेत् , सत्यम्। कर्माभावो यद्यात्मत्वेन मतो लौकिकैस्तर्हि भावरूप एव स्यात् , न तु तथा मत इति। 

ननु लौकिकैः भावरूपे देहे अथवा भावरूपे आत्मनि कर्म तदभावश्च गृह्यते, न तु कर्माभावे कर्मेति कथं विपर्ययदर्शित्वं तेषामिति चेत् , उच्यते— यत्र कर्माभावस्तत्रैव कर्म गृहीतवन्त इति कृत्वा कर्माभावे कर्म गृहीतवन्त इत्युक्तमिति। 

अथवा— ननु लौकिका अकर्मणि कर्म, कर्मण्यकर्म च विपर्ययेण पश्यन्तीत्युक्तम् , तदसत्। अकर्मणि कर्मणः कर्मण्यकर्मणश्च सत्त्वादित्यत आह— न चेति। बदराणामधिकरणं कुण्डमिव कर्मणोऽधिकरणमकर्म नैवास्ति। कर्म चाकर्मणो ऽधिकरणं न भवत्येव। कुतः? अकर्मणोऽभावत्वादिति। नन्वकर्मणोऽभावत्वे सुतरां कथं लौकिकानामपि तद्ग्रहणम्? अत आह— मृगतृष्णिकायामिति। मृगतृष्णिकायामुदकं, शुक्तिकायां रजतं चात्यन्तासदपि यथा भ्रान्तैर्गृह्यते, तद्वदिति। 

न च\[ननु \] अकर्मण्यकर्म कर्मणि कर्म च पश्यति बुद्धिमानित्यत्रापि तुल्यः स दोषः, अकर्मणोऽभावत्वात् कथमभावे ऽभावदर्शनमिति चेत् , मैवम्। बुद्धिमदभिमतस्याकर्मणः आत्मत्वेनाभावत्वाभावात्। न च - आत्मन्यात्मानं पश्यतीति कथमेकस्यैवात्मन आधाराधेयभाव इति - वाच्यम् , विषयसप्तमीत्वाद् आत्मविषये आत्मानं पश्यतीत्यर्थाद् आत्मानमात्मानं पश्यतीति फलितार्थाच्च। 

ननु त्वयाऽऽदौ सप्तम्यन्तरमाश्रित्याधाराधेयभाव एवोक्त इति चेत्? सत्यम्। आत्मनि यदसत्त्वं कर्मणां तदेव कर्माभावोऽस्तीत्यनेन विवक्षितत्वात् तत्रेति। न च भाष्यविरोधस्तवेति वाच्यम् , तात्पर्यैक्यात्। किञ्च अनुपलब्धिप्रामाण्याद् अभाव इति कश्चित् पदार्थोऽस्तीति कतिचिदद्वैतिनः। अभावस्य सत्ताऽयोगान्नास्तीति परे। तत्र प्रथमपक्षाश्रयणे भूतले घटाभाववदात्मनि कर्माभावोऽस्त्येवेति नाधाराधेयभावानुपपत्तिरात्मकर्मणोः। द्वितीयपक्षे तु तदनुपपत्तिरस्त्येव। भाष्यकारास्तु द्वितीयपक्षमेवावलम्ब्य विषयसप्तमीं स्वीचक्रुरिति दिक्। 

अयमत्र निष्कर्षः— यद् वस्तुतोऽकर्म तल्लौकिकैः कर्मेति गृहीतम्। तत्र च कर्मणि विषये पुनर्बुद्धिमतोऽकर्मज्ञानमस्ति। यद् वस्तुतः कर्म तल्लौकिकैरकर्मेति गृहीतम्। तत्र चाकर्मणि विषये पुनर्बुद्धिमतोऽस्ति कर्मज्ञानमिति। तथा च वस्तुतोऽकर्मण्यकर्मज्ञानं बुद्धिमतः प्रमा, वस्तुतः कर्मणि कर्मज्ञानं च, तस्मिंस्तद्बुद्धेः प्रमात्वात्। एवं वस्तुतोऽकर्मणि लौकिकानां कर्मज्ञानं भ्रमः, वस्तुतः कर्मण्यकर्मज्ञानं च, अतस्मिंस्तद्बुद्धेर्भ्रमत्वात्। वस्तुतोऽकर्म आत्मा, वस्तुतः कर्म तु देहादिचेष्टा तदुपरमश्चेति। 

[[२१५]]

तत्र शङ्कते— नन्विति। सर्वेषामपि कर्म कर्मैव, अकर्माकर्मैव। कर्माकर्म वा क्वचिदपि न व्यभिचरति। यथा घटः सर्वान्प्रति घट एव, अघटश्च सर्वान्प्रति अघट एव, तद्वदिति भावः। परिहरति— तन्नेति। नगेषु वृक्षेषु। न गच्छन्तीति नगाः। वृक्षा हि तटस्था वस्तुतः स्थावराः तटस्थान्प्रति च स्थावरा एव नौस्थानां तु जङ्गमा इव प्रतिभान्ति। नौस्था हि पुरुषा नावि गच्छन्त्यां तटस्थान् वृक्षान् गच्छत इव पश्यन्ति। इदं लौकिकानामकर्मणि कर्मदर्शनस्य निदर्शनम्। अथ कर्मण्यकर्मदर्शनस्याह— दूरेष्विति। दूरेषु अत एव असन्निकृष्टेषु विशेषतःसन्निकर्षरहितेषु , सामान्यतोऽपि सन्निकर्षाभावे दर्शनानुपपत्तेरिति भावः। यद्वा सन्निकृष्टेषु अपरोक्षेष्वित्यर्थः। दूरस्थत्वेन प्राप्तां परोक्षत्वशङ्कां वारयितुं सन्निकृष्टेष्वित्युक्तमिति भावः। गच्छत्सु गतिमत्सु चैत्रमैत्रादिजनसङ्घेषु चक्षुषा गत्यभावदर्शनात्। दूरस्था हि जनसङ्घाः गच्छन्तोऽपि वस्तुतः अगच्छन्त इव भान्तीति भावः। इदं कर्मण्यकर्मदर्शनस्य निदर्शनम्। दृष्टान्तमुक्त्वा दार्ष्टान्तिकमाह— एवमिति। यथा गतिक्रियारहितत्वेनाकर्मणि वृक्षे नौस्थानां कर्मदर्शनं, यथा वा गतिक्रियासहितत्वेन कर्माश्रये दूरस्थजनसङ्घे पुरुषस्याकर्मदर्शनं तद्वदिति एवंशब्दार्थः। लौकिकानामिति शेषः। अकर्मणि कर्मरहिते आत्मनि कर्मदर्शनम् , कर्मणि देहादिव्यापारोपरमरूपे अकर्मदर्शनं कर्माभावदर्शनं चेति विपरीतदर्शनमस्तीति। तन्निराकरणार्थं भागवतमिदं वचनमित्याह— येनेति। येन विपरीतदर्शनस्तत्त्वेन\[दर्शनसत्त्वेन\] लौकिकानां तन्निराकरणार्थं विपरीतदर्शननिराकरणाय ‘कर्मण्यकर्म यः पश्येद्’ इत्याद्युच्यते भगवता । आदिपदाद् ‘अकर्मणि च कर्म यः’ इत्यादिग्रहणम्। प्रवृत्तिनिवृत्त्योरभावेन निष्क्रियत्वादविक्रिय आत्मेति विवक्षया भगवतैष श्लोक उक्त इति भावः। नन्विदमविक्रियत्वमात्मनः पूर्वमेवोक्तमिति पुनरुक्तमिदानीम् , अत आह— तदेतदिति। ‘अव्यक्तोऽयमचिन्त्योऽयम्’ ‘न जायते म्रियते’इत्यादिना असकृद् उक्तप्रतिवचनमपि दत्तोत्तरमपि तदेतत् कथमविक्रिय आत्मेति चोद्यं लोकश्चोदयतीति हेतोर्भगवान् पुनरुत्तरमाहेत्यन्वयः। असकृच्चोदयतीति वा। किं कृत्वा चोदयति? तत्राह— मिथ्याप्रसङ्गमवतार्या- वतार्येति। वीप्सायां द्विर्भावः। तत्र हेतुमाह— असकृच्छ्रुतमप्यात्मतत्त्वं विस्मृत्य विस्मृत्येति। तत्त्वविस्मरणे हेतुमाह विशेषणविधया — मोमुह्यमान इति। अतिशयेन मोहं प्राप्नुवन्नित्यर्थः। मोहाधिक्यप्राप्तौ हेतुमाह— अत्यन्तविपरीतदर्शनभाविततयेति। अत्यन्त- मिथ्याज्ञानसंस्कारवत्त्वेनेत्यर्थः। भगवतः पुनर्वचने हेत्वन्तरमाह— दुर्विज्ञेयत्वं चेति। वस्तुनः आत्मतत्त्वस्य दुर्विज्ञेयत्वमालक्ष्य चेत्यन्वयः। 

[[२१६]]

उक्तमनुवदन्नुपसंहरति— आत्मनीति। आत्मनि श्रुतिस्मृतिन्यायप्रसिद्धः कर्माभाव उक्तः`—`‘अव्यक्तोऽय’मित्यादिनेति भावः। वक्ष्यमाणश्च वक्ष्यते चेत्यर्थः। ‘सर्वकर्माणि मनसा संन्यस्ये’त्यादिनेति भावः। श्रुतयः ‘न जायते म्रियते वा विपश्चित्’, ‘अविनाशी वा अरेऽयमात्मा’ इत्येवमादयः। स्मृतयः`–` ‘रामो न गच्छति न तिष्ठति नानुशोचती’त्याद्याः। आत्मा अकर्ता, असङ्ग(त) त्वाद्, विभुत्वाच्चाकाशवद् इत्यादिन्याया इति विवेकः । अकर्मणीत्यस्य प्रतिपदं कर्माभाव इति। निष्क्रिये इत्यर्थः। यद्वा कल्पितसर्पाभावस्य [^१_२१७]गुणरूपत्वेन कल्पितकर्माभाव आत्मरूप एवेति बोध्यम्। कर्मविपरीतदर्शनमिति। कर्म च तद् विपरीतं च कर्मविपरीतं, विपरीतं कर्मेत्यर्थः। यद्वा विपरीतमिति भावे क्तः; कर्मविपर्यय इत्यर्थः। तस्य दर्शनं ज्ञानमत्यन्तरूढं लौकिकानामिति शेषः। कवयोऽपीति। अपिना किं पुनरविद्वांसो लौकिकाः इति गम्यते। तदेव विपरीतदर्शनमभिनीय दर्शयति— देहेति। ननु लोको देहाश्रयं गमनादिकर्मात्मन्यारोप्य ‘गन्ताऽह’मिति मन्यत इति यत् तद् भवतु भ्रमः; देहादिव्यापारोपरमे ‘अकर्माऽह’मिति यन्मन्यते कथं तस्य भ्रमत्वम् , अकर्मत्वाद् वस्तुत आत्मनः इत्यत आह—तथाऽहमिति। कार्यकरणाश्रयव्यापारोपरमस्य वस्तुत आत्मन्य- सम्भवात् कथं तत्प्रयुक्तमकर्तृत्वं स्यादात्मनः? अतो लौकिकाभिमतम् अकर्मण्यात्मनि अकर्मज्ञानमपि भ्रम एवेति। तत्रेति व्यवहारभूमावित्यर्थः। 

[^१_२१७] : अधिष्ठानरज्जुरूपत्वेनेत्यर्थः। रज्जौ कल्पितसर्पाभावस्य रज्जुरूपत्वे आत्मनि कल्पितकर्माभावस्यात्मरूपत्वौचित्यादिति भावः।

[[२१७]]

अथ श्लोकं व्याख्याति— अत्र चेति। अत्र व्यवहारभूमौ कार्यकरणाश्रयं कर्म कर्मैव सत् , स्वेनैव रूपेणावस्थितं सदित्यर्थः, कर्मरहिते अविक्रिये आत्मनि सर्वैरध्यस्तमित्यन्वयः। उक्तार्थे लोकव्यवहारं प्रमाणयति— यत इति। पण्डितस्तार्किकादिः। अपिशब्दात् किमुत पामर इति गम्यते। तत इति। आत्मनि सर्वलोकस्य कर्तृत्वाभिमानसत्त्वादित्यर्थः। आत्मसमवेततयेति। आत्मनि समवायेन वर्तमानतयेत्यर्थः। ननु कथं कार्यकरणव्यापारोपरमे पण्डितस्य कर्मबुद्धिः स्याद्, अत आह—अहङ्काराभिसन्धिहेतुत्वादिति। यथा ‘अहं कर्म करोमि फलाये’ति कर्मण्यहङ्काराभिसन्धी स्तः, तथा ‘अहं तूष्णीमासे सुखाये’ति कर्माभावेऽप्यहङ्काराभिसन्धी स्तः इति कर्माभावोऽपि कर्मैव। यद्यदहङ्काराभिसन्धिहेतुकं तत्तत् कर्मेति सिद्धान्तादिति भावः। 

[[२१८]]

यत्र व्यापारोऽस्ति तत्रैव तदुपरमोऽपि। यथा वृक्षे चलनं चलनाभावश्च। तथा चात्मनि [^१_२१९]व्यापाराभावाद् व्यापाराभावोऽपि नास्त्येव, प्रसक्तिपूर्वकत्वान्निषेधस्य। व्यापारतदभावावुभावपि देहाद्याश्रयावेव नात्माश्रयौ। किञ्च यत्र व्यापारोपरमोऽस्ति स उपरतव्यापार इत्युच्यते। यथा तिष्ठन् पुरुषः गमनोपरमादुपरतगमनः, यथा वा अभाषमाणः पुरुषः भाषणोपरमादुपरतभाषणो मौनीति। एवमुपरतक्रियोऽकर्मात्मेति वक्तुं न शक्यते, उपरमात् प्रागात्मनि क्रियाऽप्रसक्तेः। न ह्यक्रिये आत्मनि कालत्रयेऽपि क्रिया सम्भावयितुं शक्या। एतदभिप्रायेणैवात्मनि कर्माभावः श्रुत्यादिभिरुक्तः। एतेन प्रसक्तिपूर्वकत्वान्निषेधस्य कथमात्मनि कर्मनिषेध इति चोद्यं परिहृतम् ; भ्रान्तिप्रसक्तकर्मनिषेधपरत्वात् तद्वचनस्येति।  

य एवमिति। कालत्रयेऽपि आत्मनि कर्माभावादात्मैवाकर्म। अज्ञस्त्वात्मनि कर्म मन्यते, देहाद्याश्रयं देहादिव्यापारोपरमरूपं कर्म च कर्माभावं मन्यते, देहाद्याश्रयं तच्चात्मनि मन्यते। इमे चाज्ञजनाभिमते कर्माकर्मणी द्वे अप्यात्मनि न स्तः कालत्रयेऽपि। अत एवात्मा अकर्म इति यः कर्माकर्मविभागौ जानातीति। ‘यज्ज्ञात्वा मोक्ष्यसेऽशुभा’दित्युक्तत्वादाह—अशुभान्मोक्षितः कृतकृत्यो भवतीति। य आत्मानमेवाकर्म जानाति देहादिव्यापारं तदुपरमं च कर्म जानाति तस्य देहादिव्यापाररूपस्य तूष्णीमासनरूपस्य वा कर्तव्यस्याभावात् कृतकृत्यत्वमिति भावः। एतेन— यस्तूष्णीमास्ते, यो वा व्याप्रियते नासावात्मा, किन्तु देहादिसङ्घात एव। ततश्च व्यापारात्मिके जाग्रत्स्वप्नावस्थे निर्व्यापारात्मिका निद्रावस्था चेत्यवस्थात्रयमात्मनो नास्त्येवेत्यवस्थात्रयसाक्षित्वरूपं तुरीयत्वं कूटस्थत्वं चात्मनः सिद्धम्। य एवमात्मतत्त्ववित्पुमान् स हि मुक्त एव, ‘तरति शोकमात्मवित्’ ‘ब्रह्मविद् ब्रह्मैव भवती’त्यादि- श्रुतिभ्यः। अत एवाशुभान्मोक्षित इत्युक्तमिति।  

[^१_२१९] : व्यापारसंबन्धाभावादित्यर्थः।

[[२१९]]

गौण्या लक्षणयेत्यर्थः। यथा कर्माभावस्य फलाभावस्तथा नित्यकर्मणोऽपि फलाभाव इति सादृश्यमत्र निमित्तमिति बोध्यम्। अकर्मकर्मणोस्तु यथा निषिद्धकर्मणः पापफलवत्त्वं तथा नित्यकर्माकरणस्यापीति। यद्वा यथा विहितस्य कर्मणः पुण्यं फलं तथा नित्याकरणस्य पापं फलमिति। अथवा यथा कर्मणः फलवत्त्वं तथा अकरणस्यापीति सादृश्यं बोध्यम्।  

अयमर्थः— नित्यकर्म कर्मेति, तदकरणमकर्मेति मूढा जानन्ति, न त्वेतद्युक्तम्। यत् फलवत् तदेव कर्म, फलाभावात्तु न नित्यकर्म कर्म। प्रत्यवायरूपफलवत्त्वात्तु न नित्याकरणमकर्म, किन्तु नित्यकर्म अकर्म, नित्यकर्माकरणं तु कर्म इति योऽभिजानाति स बुद्धिमानिति। 

एवं परमतमुपपाद्य दूषयति— नैतद् व्याख्यानं युक्तमिति। एवं ज्ञानादिति। नित्यकर्मणां फलाभावज्ञानात् , तदकरणात् प्रत्य- वायोऽस्तीति ज्ञानाच्चेत्यर्थः। नित्यानामिति। अयं भावः`–` ‘यज्ज्ञात्वा मोक्ष्यसेऽशुभा’दिति भगवता ज्ञानमात्रादेव मुक्तिरभिहिता, न तु यज्ज्ञात्वा नित्यकर्म कृत्वा मोक्ष्यस इत्युक्तम्। नित्यकर्म तु कृतं सदेव पापनिवृत्तिलक्षणाशुभमोक्षहेतुर्भवति, न तु ज्ञानमात्रम् \[ज्ञात- मात्रम्\]। तथा सति नित्यकर्माकरणे प्रत्यवायानुपपत्तेः। वेदाध्ययनमात्रेण नित्यकर्माणि ज्ञातान्येवेति यज्ञयागाद्यननुष्ठानापत्तेश्च। अतो नित्यकर्मणामनुष्ठानमेवाशुभान्मोचकं पुंसां, न तु तज्ज्ञानमात्रम्। यथा काम्यकर्मज्ञानं न स्वर्गादिफलदम् , यथा वा कृष्यादिकर्मज्ञानं न सस्यादिफलदम् , तद्वदिति। नित्यानां फलाभावज्ञानं नित्यकर्मज्ञानं वा अशुभमुक्तिफलत्वेन न चोदितं वेदेनेति शेषः। यथा `–` ‘तरति शोकमात्मविद्’ इत्यात्मज्ञानं शोकतारकत्वेन चोदितम् , तद्वदिति भावः। 

[[२२०]]

ननु वेदेन चोदितं मास्तु नाम, भगवतैवोक्तं गीतास्वित्यत आह— न चेति। भगवता चेह गीतासु नैवोक्तम्। एतेनेति। नित्यकर्मणां फलाभावज्ञानस्याशुभमोचकत्वाभाववचनेनेत्यर्थः। ‘कर्मण्यकर्म यः पश्येदि’त्यस्य परोक्तं व्याख्यानं निराकृतमित्यर्थः। ‘एतेनाकर्मणि कर्मदर्शनं प्रत्युक्त’मिति पाठान्तरे एतेनाशुभमोक्षणासम्भवप्रदर्शनेन कर्मण्यकर्मदर्शननिराकरणोक्तन्यायेनेत्यर्थः। 

अथाकर्मणि च कर्म य इत्यस्य परोक्तमर्थं दूषयति— न हीत्यादिना। नित्याकरणं कर्मेति पश्येदिति नेह चोद्यते भगवता। किम्पुनश्चोद्यते? तदाह— नित्यस्येति। नित्यं कर्म कर्तव्यमित्येव चोद्यते— ‘कुरु कर्मैवे’त्यादिनेति भावः। ननु नित्याकरणं कर्मेति मा चोद्यतां नाम, नित्याकरणात् प्रत्यवाय इति यो जानाति स बुद्धिमानितीहोच्यत इत्यत्राह— न चेति। ननु नित्याकरणात् प्रत्यवाय इति यो वेत्ति स नित्यं कर्म कुरुते, ततश्चाशुभान्मुच्यत इत्यस्ति नित्याकरणात् प्रत्यवायज्ञानात् फलमशुभमुक्तिरूपमिति चेन्मैवम् ; तद्ध्यशुभमुक्तिरूपं फलं नित्यकर्माचरणजन्यमेव, न तु प्रत्यवायज्ञानजन्यम् , अन्यथा नित्याकरणात् प्रत्यवाय इति ज्ञानमात्राद् विनैव कर्माचरणम् अशुभमुक्तिप्रसङ्गात्। न च प्रत्यवायज्ञानस्य नित्यकर्मप्रवर्तकत्वरूपं फलमस्तीति वाच्यम् , अशुभमोक्षणफलस्यैव भगवता प्रतिज्ञातत्वात्। प्रत्यवायं जानद्भिरपि बहुभिः प्रारब्धवशान्नित्यकर्मणामनाचरितत्वात् , मूढैरपि क्रियमाणत्वाच्च। 

[[२२१]]

ननु नित्याकरणं ज्ञेयमेव निषिद्धकर्मवत् परिहारायेति कृत्वा नित्याकरणमिह ज्ञेयत्वेन चोद्यत इत्यत आह— नापीति। नित्यान्येव ज्ञेयत्वेन चोदितान्यनुष्ठानाय, न तु नित्याकरणं क्वापि चोद्यते। नित्यचोदनादेव नित्याकरणनिषेधोऽर्थात् सिध्यतीति न पुनर्नित्याकरणचोदनावकाशः। ननु तत्त्वज्ञानादिव कर्माकर्मज्ञानान्मुक्तिःस्यादत आह— नापीति। तत्त्वज्ञानादेव मुक्तिर्न तु मिथ्या- ज्ञानादिति सर्वसम्मतम्। रज्जुयाथात्म्यरूपतत्त्वज्ञानाद्धि कृत्रिमसर्पजन्यभयकम्पादिनिवृत्तिः। कर्माकर्मेति ज्ञानं तु मिथ्याज्ञानमेव, कर्मण्यकर्मेति ज्ञानस्य, अकर्मणि कर्मेति ज्ञानस्य वा अतस्मिंस्तद्बुद्धित्वेन मिथ्याज्ञानत्वात्। मिथ्याज्ञानादशुभमोक्षणादिकं तु विप्रति- षिद्धं, रज्जुसर्पज्ञानाद् भयकम्पाद्यशुभस्यैव प्राप्तेः। तस्मिन्मिथ्याज्ञानादशुभमेव स्यान्न तु तन्मोक्षः। नाप्येवं मिथ्याज्ञानी बुद्धिमान् युक्तः कृत्स्नकर्मकृद्वा भवेत्। स्तुतिर्वेति। नोपपद्यत इत्यन्वयः। ननु मिथ्याज्ञानादप्यशुभमोक्षः किं न स्याद्? अत आह— मिथ्याज्ञानमेवेति। अशुभस्य मिथ्याज्ञानस्य कथमशुभनिवर्तकत्वम् , न कथमपीत्यर्थः। तत्र दृष्टान्तमाह— न हीति।  

[[२२२]]

अथ कर्माकर्मणोरितरेतरज्ञानस्य मिथ्यात्वमसहमानः शङ्कते पूर्ववादी— नन्विति। गौणत्वे हेतुमाह— फलाभावभाव- निमित्तमिति। कर्मण्यकर्मज्ञानं फलाभावनिमित्तम् , अकर्मणि कर्मज्ञानं तु फलभावनिमित्तमिति विवेकः। यथा सिंहो माणवक इति ज्ञानं गौणं क्रौर्यशौर्यादिनिमित्तम् , तद्वदिति भावः। गौणत्वमभ्युपेत्यैव परिहरति— नेति। मिथ्याज्ञानवद् गौणज्ञानेऽप्यशुभ- मोक्षणरूपफलाभावस्तुल्य एवेत्यर्थः। दोषान्तरमाह— नापीति। यथाश्रुतार्थं विहायाश्रुतार्थकल्पनमन्याय्यं निष्फलं चेति भावः। स्वशब्देनेति। वाचकशब्देनेत्यर्थः। न तु लाक्षणिकेनेति भावः। स्वशब्देन वादप्रकारमेव दर्शयति— नित्यानामित्यादिना। ‘न नित्यकर्मणोऽर्थोऽस्ति प्रत्यवायोऽविधानतः’ इति श्लोकस्य सुकरत्वादिति भावः। ननु परकान्तासु रतोद्यतं धूर्तं तत्कालागतपति- सकाशाद् रक्षयितुं यथा दूती वक्ति ‘वृषापेहि परक्षेत्रा’दिति गूढं वाक्यम् , तद्वद् अयं भगवान् गूढमाह— कर्मण्यकर्म यः पश्येदितीत्यत आह— न चेति। भगवान् हि गुह्यं वस्तु शिष्यायार्जुनाय प्रकटयितुमेव प्रवृत्तः, न तु गोप्यं कचिदर्थं गोपयितुम्। तस्मादिह नास्ति भगवतो गोप्यार्थः, यद्गोपनाय छद्मवाक्यं प्रयुञ्जीत। ननु यथा आत्मतत्त्वं दुर्बोधत्वात् पुनः पुनः शब्दान्तरेणोक्तम् ‘अव्यक्तो ऽयमचिन्त्योऽय’मित्यादिना, तद्वदिदमपीत्यत आह— नापीति। न हि नित्यकर्मादेः फलाभावादिज्ञानं दुर्बोधम् , येन सुबोधाय पुनः पुनरुच्येतेत्यर्थः। कथमेष सुबोधः? अत आह— कर्मण्येवेति। किञ्च निष्फलमिदं नित्यकर्म नैव बोद्धव्यमित्याह— सर्वत्रेति। यत् सफलं तदेव बोद्धव्यं, कर्तव्यं चेति सर्वत्रापि प्रशस्तम्। निष्प्रयोजनं तु नित्यकर्म नैव बोद्धव्यम्। नापि कर्तव्यमिति कृत्वा कथं तद् बोद्धव्यमित्युच्यते। ननु न वयं नित्यकर्म बोद्धव्यमिति ब्रूमः, किन्तु नित्यकर्माकर्मेति बोद्धव्यमिति ब्रूम इत्यत आह— न चेति। कर्मण्यकर्मज्ञानं हि मिथ्याज्ञानं रज्जुसर्पज्ञानवदिति कथं तस्य बोद्धव्यत्वम्? ननु मिथ्याज्ञानस्याबोद्धव्यत्वेऽपि तद्विषयस्य वस्तुनो बोद्धव्यत्वमस्तीत्यत आह— तदिति। मिथ्याज्ञानविषयो हि मिथ्यावस्त्वेवेति कथं तस्य वस्त्वाभासस्य बोद्धव्यत्वम्। लोकेऽपि सत्यमेव वस्तु हि बोद्धव्यम्। 

[[२२२]] 

एतावता ग्रन्थसन्दर्भेण नित्याकरणात् प्रत्यवायसत्त्वमभ्युपेत्य ‘अकर्मणि च कर्म यः’ इत्यस्य परोक्तार्थः प्रत्याख्यातः। अथ नित्याकरणात् प्रत्यवायमेव प्रत्याख्याति—नापीत्यादिना। ननु असतः सदुत्पद्यत इति ब्रुवता असदेव सद्भवेदित्युक्तं भवतु नाम, कारणस्य कार्यात्मना परिणामात्। कथं पुनः सच्चासद्भवेदित्युक्तं भवेदिति चेत् , उच्यते— कार्यस्य कारणात्मकत्वं दृष्टम् , घटस्य मृदात्मकत्वदर्शनात्। तथा च कार्यस्य सतः कारणभूतासदात्मकत्वं स्यादेवेति सच्चासद्भवेदित्युक्तं भवेदेव। भवतु को दोषस्तत्राह— तच्चायुक्तमिति। तत्र हेतुमाह—सर्वेति। प्रत्यक्षादिसर्वप्रमाणविरोधात्। न ह्यसतः शशशृङ्गादेः सत्त्वं प्रत्यक्षादिप्रमाणानि सहेरन्निति भावः। 

[[२२३]]

ननु नित्यानामकरणे प्रत्यवायोऽस्तु वा, मा वा; करणे तु नास्ति फलम् , अत आह— न चेति। शास्त्रं निष्फलं कर्म न विदध्यात् , लोकानुग्रहाय प्रवृत्तत्त्वादिति भावः। कुतो न विदध्यात्? अत आह— दुःखरूपत्वादिति। निष्फलस्य कर्मणो दुःखरूपत्वादित्यर्थः। ननु दुःखमपि कर्म कार्यमेव, विहितत्वात् , अत आह— दुःखस्येति। कोऽपि दुःखकरं कर्म बुद्धिपूर्वकतया न करोति, परस्त्रीसङ्गादिकमपि तात्कालिकसुखकरत्वादेव बुद्धिपूर्वकतया करोति लोकः। तस्माद् नित्ये कर्मण्यपि दुःखरूपे न पुंसां बुद्धिपूर्वकतया प्रवृत्तिरस्ति। न च ततो निवर्ततामिति वाच्यम् , तदकरणे प्रत्यवायश्रवणात्। अतो नित्यकर्मणां करणे वा, अकरणे वा न कोऽपि बुद्धिपूर्वकं प्रवर्तेत, किन्तु शास्त्रबलादेव। तच्च शास्त्रं भगवता लोकस्यानर्थायैव कल्पितम् , नित्यकर्मणां करणस्य दुःखत्वाद् अकरणस्य च दुःखत्वात्। इत्थं लोकानर्थकरं निष्फलं शास्त्रं तु कथं वा प्रमाणं स्यात्? न कथमपि। अहो तव पाण्डित्यम् ! येन वेदमूलं गीताशास्त्रं व्याख्यातुं प्रवृत्तःसन् समूलं गीताशास्त्रमेवाप्रमाणं कृतवानिति। दोषान्तरमप्याह— स्वाभ्युपगमविरोधश्चेति। नित्यकर्मणो निष्फलत्वं मोक्षफलत्वं चेत्युभयमव्याहतं कथमित्यर्थः। ‘कर्मणैव हि संसिद्धिमास्थिता जनकादयः’ इत्यादौ नित्यकर्मणो मोक्ष इति तैर्व्याख्यातत्वात् , कर्मसमुच्चिताज्ज्ञानान्मोक्ष इति ग्रन्थारम्भे चोक्तत्वादिति भावः। उपसंहरति— तस्मादिति। परोक्तार्थ- स्याप्रमाणत्वादयुक्तत्वाच्चेत्यर्थः। यथाश्रुत इति। यस्माच्छब्दाद् योऽर्थः व्याकरणादिना शब्दशक्त्या सिद्ध्यति तदविरुद्ध इत्यर्थः। कथं स यथाश्रुतार्थोऽत आह— तथा च व्याख्यात इति। एतेन परोक्तार्थस्य अयथाश्रुतार्थत्वं सिद्धम्। तच्च दर्शितं प्रागेव। गौणवृत्त्याश्रयणं ह्ययथाश्रुतार्थत्वे तस्य लिङ्गम्। योऽर्थोऽभिधाशक्त्याऽऽयाति स यथाश्रुतः। अभिधेय इति यावत्। यस्तु लक्षणादिना स त्वयथाश्रुत इति विवेकः। यस्य शब्दस्य यथा योऽर्थः श्रुतः प्रसिद्धः तस्य स यथाश्रुतार्थ इति निष्कर्षः। कर्मशब्दस्य विहितप्रतिषिद्धोभयवाचित्वादत्र कर्मणस्तत्त्वकथनेन विकर्मणोऽपि तत्त्वमुक्तमिति वेद्यम्। 

[[२२४]]

यत्तु रामानुजः— क्रियमाणमेव कर्म आत्मयाथात्म्यानुसन्धानेन ज्ञानाकारं यः पश्येत् , तच्च ज्ञानं कर्मण्यन्तर्गततया कर्माकारं यः पश्येत् , स बुद्धिमत्त्वादिगुणयुक्त इति, तत्तुच्छम् ; कर्मज्ञानयोः परस्परं भिन्नयोरितरत्रेतराकारस्य दुर्दर्शत्वात् , तादृशस्येतरत्रेतराकारज्ञानस्य मिथ्याज्ञानत्वाच्च। न चात्मयाथात्म्यानुसन्धानेन कर्मणो ज्ञानाकारता, ज्ञानस्य च कर्माकारतोपपद्यत इति वाच्यम् , आत्मयाथात्म्यानुसन्धानेन वा अन्येन वा न ह्यन्यस्यान्याकारता कथमप्युपपद्यते, भ्रान्तिं विना आत्मतत्त्वानुसन्धानेना- क्रियत्वमात्मनोऽस्तु नाम ; कथं पुनर्देहाश्रयस्य कर्मणः ज्ञानाकारता? कथं वा ‘अयं घट’ इत्यादिज्ञानस्य मानसस्य कर्माकारता? किं वा ज्ञानशक्तिक्रियाशक्त्योर्बुद्धिप्राणनिष्ठयोः तदाश्रययोर्बुद्धिप्राणयोर्वा अभेदो वक्तुं शक्यः केनचिद् विदुषा अध्यासं विना? न च फलाद्यनभिसन्धानात् कर्मणो भवति ज्ञानाकारतेति वाच्यम् , फलाभिसन्ध्यादौ सति बन्धकत्वं कर्मणः, तदभावे त्वबन्धकत्वमित्येव सिद्धान्तात्। न च - बन्धकत्वाभावनिमित्तं कर्मणो ज्ञानाकारज्ञानं गौणमेव, न मिथ्येति - वाच्यम् , अनेन गौणज्ञानेनापि भगवत्प्रतिज्ञाताशुभमोक्षणरूपफलाभावात्। न हि फलाभिसन्ध्यादिरहितं कर्माबन्धकत्वाज्ज्ञानतुल्यमिति ज्ञानमात्रेण पुमान् अशुभाद् मुच्येत, किन्तु तादृशकर्मानुष्ठानादेव। 

[[२२५]]

अथ कर्मण्यन्तर्गततया ज्ञानस्य कर्माकारतेत्येतदतीव परिहासास्पदं विदुषाम्। कथम्? किं देहाद्यन्तर्गतस्यात्मनो भवति देहाद्याकारता? यत्तु कर्मान्तर्गते ज्ञाने कर्माकारज्ञानं तद्धि मिथ्याज्ञानम् , देहाद्यन्तर्गते आत्मनि देहाद्याकारज्ञानवत्। नापि कर्मणि ज्ञानस्यान्तर्गतिरस्ति कुण्डे बदराणामिव, ज्ञानस्य मनोनिष्ठत्वात् कर्मणो देहाश्रयत्वाच्च। नापि ज्ञानयुक्तं कर्म कर्तव्यमिति वाच्यम् , कर्मज्ञानयोर्योगस्यैवाभावात् ; न ह्ययं घट इति ज्ञानं गमनादिक्रियया युज्येत। न च कर्मज्ञाने युगपदेवानुष्ठेये इति वाच्यम् , दुष्करत्वात्। 

ननु स्थितिगत्योरिव ज्ञानकर्मणोर्विरोधाभावात् कथं युगपदनुष्ठानासम्भव इति चेन्मैवम् ; अहं कर्तेति ज्ञानस्य कर्मणश्च विरोधाभावेऽपि अहमक्रिय इति ज्ञानस्य कर्मणश्चास्ति विरोध इति। य आत्मानमकर्तारं मन्यते, स कथं पुनरात्मानं कर्तारं विद्याद् येन तस्य कर्मानुष्ठानं स्यात्। एतेन ज्ञानिना कर्मानुष्ठेयमित्येतदपि प्रत्युक्तम् , आत्मविदः कृतकृत्यत्ववचनेन कर्तव्याभावसिद्धेः। न च परोक्षज्ञानकर्मणोरविरोध इति वाच्यम् , आत्मनो नित्यापरोक्षत्वेन तद्विषयज्ञानस्य परोक्षत्वस्यैवासम्भवात्। यस्तु न ममात्मसाक्षात्कार इति मन्यते, स ह्यनात्मविदेव; अनात्मविदस्तु कर्माण्यस्माभिरप्यभ्युपेतानि। अयं ह्यनात्मविदात्मानमकर्तारं न निश्चयेन प्रत्येति, किन्तु संशयेनैव, आत्मसाक्षात्कारं विना तन्निश्चयानुदयात्। न चापातज्ञानविशिष्टं कर्म कर्तव्यमिति वाच्यम् , त्वया आत्मयाथात्म्यानुसन्धानपूर्वकं कर्म कर्तव्यमित्यसकृदुक्तत्वाद् आत्मयाथाम्यानुसन्धानस्य चापरोक्षज्ञानत्वात्। किञ्च एकाग्रचित्त- साध्यस्यात्मतत्त्वानुसन्धानस्य कथं कर्मकरणव्यग्रचित्तसाध्यत्वं येनात्मतत्त्वानुसन्धानपूर्वकं कर्म कर्तव्यं स्यात्? न हि मनस्यात्मनिष्ठे सति देहेन्द्रियाणि कर्मसु व्याप्रियेरन्। अन्यथा समाधौ वर्तमानस्यापि पुरुषस्य कर्मकरणप्रसङ्गः, मनोव्यापारपूर्वको हि देहेन्द्रियव्यापारः, मनस्यन्याक्रान्ते सति चक्षुरादीनां घटादिदर्शनाभावः सर्वविदितः। तस्माद् युगपदेकस्यैव मनसः आत्मयाथात्म्या- नुसन्धानं देहादिसंयोगपूर्वककर्मकरणं चानुपपन्नमेव। देहेन्द्रियादिव्यापारात्मकस्य कर्मणः, ‘सच्चिदानन्द आत्माऽहमि’त्याकारक- ज्ञानस्य च न परस्पराकारत्वं स्वप्नेऽपि सम्भावयितुं शक्यम्। तस्मादवद्यं रामानुजभाष्यम्॥१८॥

[[२२६]]
</details>

<details><summary>मूलम् - १९</summary>

यस्येति। कामाः स्वर्गादितृष्णाः, सङ्कल्पाः मम स्वर्गो भूयादित्यादयः। सङ्कल्पप्रभवत्वात् कामस्योक्तम्— तत्कारणैरिति। मम स्वर्गो भूयादित्यादौ सङ्कल्प्य पश्चात् स्वर्गे सकामः सज्जत इति सङ्कल्पप्रभवत्वं कामस्य बोध्यम्। मुधैव व्यर्थमेव। ननु कुतो मुधाऽनुष्ठानं कर्मणाम्? अत आह—प्रवृत्तेनेति। गृहस्थेनेति यावत्। निवृत्तेनेति। संन्यासिनेति यावत्। प्रवृत्तिमार्गस्थो विद्वान् लोकसङ्ग्रहार्थं, निवृत्तिमार्गस्थस्तु जीवनार्थं व्यर्थमेव कर्माणि करोतीत्यर्थः। न च कथं निवृत्तस्य सर्वकर्मानुष्ठानमिति वाच्यम् , यानि भिक्षाटनादीनि निवृत्तेनानुष्ठीयन्ते तान्येव सर्वकर्माणीति विवक्षितत्वात्। प्रवृत्तस्तु यज्ञादिनित्यनैमित्तिकसर्वकर्माणि करोत्येवेति बोध्यम्। आदिपदाद् अकर्मणि कर्मदर्शनसङ्ग्रहः। देहाद्याश्रयं कर्म आत्मा त्वकर्मैवेत्याकारकं ज्ञानमित्यर्थः। दग्धानीति नाशितानीत्यर्थः। एतेन कर्मणां तूलत्वरूपणं व्यज्यते । कर्माणीति। सञ्चितानीति भावः, प्रारब्धकर्मणो भोगैकावसानत्वात्। 

ननु भगवता अशुभान्मोक्ष्यसे इत्येवोक्तम् , कथमत्र शुभाशुभानीति चेत् , नैष दोषः। तत्राशुभपदेन संसारस्य विवक्षितत्वाद् , अत्राशुभपदेन पापस्य, शुभपदेन पुण्यस्य च विवक्षितत्वाच्छुभाशुभयोर्द्वयोरपि बन्धकत्वेन संसारत्वादिति। अत एव हि ‘तद्विद्वान् पुण्यपापे विधूये’ति श्रूयते। परमार्थत इति। व्यवहारतः पाण्डित्यं तर्कादिशास्त्राध्येतृष्वप्यस्ति। वस्तुतस्तु न ते पण्डिताः, अनात्मज्ञत्वादिति भावः। बुधा इति। ननु तर्कादिशास्त्रज्ञास्तर्कादिशास्त्रज्ञं पण्डितं ब्रुवन्तीत्यत आह— ब्रह्मविद इति।  

यत्तु रामानुजः— कर्मणो ज्ञानाकारता कथमुपपद्यत इति शङ्कासमाधानपरोऽयं श्लोक इति, सङ्कल्पः प्रकृत्या तद्गुणैश्चात्मान- मेकीकृत्य व्यवहार इति, तत्तुच्छम् ; अनेन श्लोकेन कर्मणो ज्ञानाकारत्वस्याप्रतिपादितत्वात्। कामसङ्कल्पाभाववर्णनमात्रेण कर्मणो ज्ञानाकारालाभात्। ‘ज्ञानाग्निदग्धकर्माण’मिति ज्ञानकर्मणोर्विरोधस्यैव प्रतिपादितत्वात्। कर्मणः स्वदाहकज्ञानाकारस्य स्वप्नेऽपि सम्पादयितुमशक्यत्वात् तूलस्याग्न्याकारवत्। कर्म दग्धं सज्ज्ञानाकारं प्रपद्यत इत्यप्ययुक्तं वाक्यं, यद्विद्यमानमेव ज्ञानाकारं प्राप्तुं न क्षमते, कथं पुनस्तन्नष्टं सत् प्राप्नुयात्? किञ्च नष्टं कर्म नाम कर्माभाव एव, न तु कर्म। कर्माभावस्य ज्ञानाकारत्वमस्तु नाम, न तावता कर्मणः तत्सिद्धिः। 

ननु नास्माभिः क्रियमाणमेव कर्म ज्ञानाग्निना दह्यत इत्युक्तम्। किन्तु प्राचीनं पुण्यापुण्यलक्षणमेवेति चेत्? तर्हि कथं क्रियमा- णस्य कर्मणो ज्ञानाकारतोक्ता श्लोकेनानेन? ननु यः कामसङ्कल्पवर्जितसर्वसमारम्भः स ज्ञानाग्निदग्धकर्मेति वचनात् कर्मणो ज्ञानाकार- सिद्धिः, कामसङ्कल्पवर्जितसर्वसमारम्भत्वस्यैव ज्ञानत्वादिति चेत्, मैवम् ; कामसङ्कल्पवर्जितसर्वसमारम्भत्वं हि ज्ञानस्य लिङ्गं, न तु ज्ञानम् , आत्मयाथात्म्यानुसन्धानस्यैवेह ज्ञानत्वेन तवापि सम्मतत्वात्। कर्मान्तर्गतात्मयाथात्म्यानुसन्धानेन ज्ञानेनेति त्वया ऽप्युक्तत्वात्। तस्माद् यः आत्मयाथात्म्यं वेद , स कामसङ्कल्परहितानि कर्माणि करोति, यस्तु न वेद स कामसङ्कल्पसहितानि कर्माणि करोति। एवं कर्मकरणादपि ज्ञानिनो बन्धमाशङ्क्याह—ज्ञानाग्निदग्धकर्माणमिति। आत्मज्ञानिनं कर्माणि न लिम्पन्ति, कर्मगतलेपन- सामर्थ्यस्य ज्ञानेन नाशितत्वात्। कर्मणां लेपनसामर्थ्यं हि कामसङ्कल्पप्रयुक्तम्। यस्तु विद्वान् कामसङ्कल्पावेव विससर्ज कथं तं कर्माणि लिम्पेयुः? न कथमपि। ततश्च येषां कर्मणां ज्ञानवशान्निर्लेपकत्वं जातं, तेषां कथं ज्ञानाकारत्वं स्यात्। न हि स्वगुणाधायकं वस्तु स्वमेव भवति। अथ च सङ्कल्पशब्दस्य दर्शितोऽर्थस्तु अभिधानादिविरुद्ध इति सर्वविदितम् ॥१९॥

[[२२७]]
</details>

<details><summary>मूलम् - २०</summary>

त्यक्त्वेति श्लोकमवतारयति— यस्त्विति। यः कर्मारम्भात् प्रागेवात्मानात्मविवेकतः संन्यासे प्रवृत्तः स आत्मवित् संन्यासी न पुनः कर्मणि प्रवर्तते, निवृत्तिमार्गत्वात् संन्यासस्य। अथ यस्तु यज्ञादिकर्म प्रारभ्य, तस्मिन् कर्मण्यसमाप्ते एव प्रारम्भोत्तरकाल- मात्मज्ञानी भवेत् स पुमान् प्रारब्धमपि तत् कर्म ससाधनं परित्यज्य संन्यासी भवेदेव, न पुनः कर्मणि प्रवर्तते। अतो नेमौ द्वावुद्दिश्य त्यक्त्वेति श्लोकः प्रवृत्तः, ‘कर्मण्यभिप्रवृत्तोऽपी’ति कर्मण्यभिप्रवृत्तमुद्दिश्य श्लोकस्योक्तत्वात्। किन्तु यः कर्मप्रारम्भानन्तरमुत्पन्नात्म- ज्ञानोऽपि कुतश्चित् प्रतिबन्धान्निमित्तात् कर्म परित्यक्तुं न क्षमते, तमसंन्यासिनमात्मविदमारब्धकर्माणमुद्दिश्य श्लोकोऽयं प्रवृत्तः। अयं हि प्रारब्धे कर्मणि तत्फले च स्वप्रयोजनाभावान्निःसङ्गोऽपि लोकसङ्ग्रहार्थं ज्ञानात्प्रागिव कर्मणि प्रवर्तते ज्ञानात्पश्चादपि। एवं कर्मणि प्रवृत्तमात्मविदं तदारब्धं कर्म नैव लिम्पति, कुतः? ज्ञानाग्निना कर्मगतबन्धकत्वांशस्य दग्धत्वात्। एवमबन्धकमेतदीयं कर्म अकर्मैव कर्माभाव एव सम्पद्यते जायत इति।  

कर्मफलासङ्गं त्यक्त्वा नित्यतृप्तः निराश्रयश्च सन् सः कर्मण्यभिप्रवृत्तोऽपि किञ्चिन्नैव करोति। अभिमानम् अहमस्य कर्ता ममेदं कर्मेति चेत्येवंरूपं यथोक्तेन कर्मण्यकर्म यः इति श्लोकोक्तेन निष्क्रियात्मस्वरूपदर्शनेनेत्यर्थः। विषयस्पृहाभावादेव तृप्तिरित्याह— निराकाङ्क्ष इति। आश्रय इति। आश्रीयते पुरुषार्थायेत्याश्रयः यज्ञादिः। यदिति। तदिति, स इति वा शेषः। दृष्टानीष्टफलानि पशुपुत्रान्नादीनि, अदृष्टानीष्टफलानि स्वर्गादीनि, तेषां यत् साधनं कर्मादि, तदेवाश्रयः। तेन रहितः तथोक्तः। साधनाश्रयणरहित इति 

[[२२८]]

वा। अनाश्रितफलसाधन इत्यर्थः। निर्व्यापार इति यावत्। ततः कर्मणःसकाशात् निर्गमनं बहिर्गमनम् , संन्यास इति यावत्। तदसम्भवात् पुत्रादिप्रतिबन्धादिति भावः। हेत्वन्तरमाह— लोकेति। अन्यं हेतुमाह— विगर्हणेति। विगर्हणं निन्दा - ‘अनारम्भो मनुष्याणां प्रथमं बुद्धिलक्षणम्। आरब्धस्य समाप्तिस्तु द्वितीयं बुद्धिलक्षण’मिति स्थिते(ऽधिगमं विद्वांसं) यज्ञादिकर्म प्रारभ्यासमाप्यैव संन्यस्तवानित्येवंरूपा लौकिकाज्ञजनकृतेति भावः। परिहर्तुमिच्छा परिजिहीर्षा। यद्यप्यात्मविदः स्तुतिनिन्दे समे एव, आत्मन उभयदूरत्वात् , तथापि देववत्पूज्यत्वमेव विद्वद्भिः सम्पाद्यम् , न तु विड्वराहादिसाम्यमित्यभिप्रेत्येदमुक्तम्। 

ननु कर्मणि प्रवृत्तोऽपि न करोतीत्युक्तिर्व्याहतेत्यत आह— निष्क्रियेति। देहाद्याश्रयमेवेदं कर्म, न त्वात्माश्रयमिति यः प्रत्येति स आत्मविदात्मानमकर्तारमेव मन्यत इति कृत्वा न करोतीत्युक्तमिति भावः। देहादिसङ्घाते अनात्मनि कर्मणि प्रवृत्तेऽपि निष्क्रिय आत्मा अप्रवृत्त एवेति नास्ति काऽपि व्याहतिरिति तत्त्वम्। तस्मादात्मविदा कृतं कर्म अकर्मैव सम्पद्यत इति। 

अत्र— नैव किञ्चित् करोति कर्मापदेशेन ज्ञानाभ्यासमेव करोतीति रामानुजः, विपरीतविषयसञ्चरणेन ज्ञानाभ्यासविरोधिना- मिन्द्रियाणामनुकूलविषयसञ्चरणमात्रं हि कर्मयोग इति भाव इति वेदान्तदेशिकश्चाहतुः, तत्तुच्छम् । सत्यां रामानुजोक्तार्थविवक्षायां व्यासेन ‘ज्ञानमेव करोति सः’ इत्येवोच्येत श्लोकः। इन्द्रियव्यापारोपरमस्य ज्ञानाभ्यासस्य इन्द्रियाणां विपरीतविषयसञ्चरणमिवा- नुकूलविषयसञ्चरणमपि विरोध्येव, इन्द्रियाणां विषयप्रावण्यमात्रस्यैव इन्द्रियव्यापारोपरमप्रतिबन्धकत्वात्। अन्तर्मुखमनःसाध्यो हि ज्ञानाभ्यासः, बहिर्मुखमनोवेद्यास्तु अनुकूलाः प्रतिकूलाश्च सर्वे विषयाः। अतः कथमनुकूलविषयाणां ज्ञानाभ्यासाविरोधित्वम्। तस्माद् यो निःसङ्गं कर्म करोति स कर्मयोगमेव करोति, न तु ज्ञानयोगं, कर्मयोगसाध्ये ज्ञानयोगे कर्मयोगाकाराभावात्॥२०॥
</details>

<details><summary>मूलम् - २१</summary>

निराशीरिति श्लोकमवतारयति— य इति। प्रागेव कर्मारम्भादिति। गृहस्थाश्रम एव यज्ञादिकर्मणां प्रारम्भाद् गृहस्थाश्रम- स्वीकारात् प्रागेवेत्यर्थः। ब्रह्मचर्यादेवेति यावत् , ‘ब्रह्मचर्यादेव प्रव्रजेदि’ति श्रुतेरिति भावः। यद्वा ब्रह्मचर्याश्रमस्वीकारात् प्रागेवेत्यर्थः। तत्रैव वेदाध्ययनादिकर्मप्रारम्भादिति भावः। ब्रह्मणि सञ्जातमात्मेति दर्शनं बुद्धिर्यस्य सः ‘अहं ब्रह्मास्मी’ति ज्ञानवानित्यर्थः। शुकसनकवामदेवादिवदिति भावः। 

[[२२९]]

आशिषः कामाः, बाह्यं कार्यं देहः, बाह्यानि करणानीन्द्रियाणि, बाह्यघटादिविषयग्रहणसाधनत्वाद् बाह्यकरणत्व- मिन्द्रियाणाम् , अन्तःसुखादिविषयग्रहणसाधनत्वादन्तःकरणत्वं मनस इति विवेकः। संयतौ नियमितौ। परिग्रहो गृहादिः, परिगृह्यत इति परिग्रहः। शरीरस्येदं शारीरम्। फलितमाह—शरीरेति। शरीररक्षणमात्रफलकं भिक्षाटनादिरूपमिति भावः। धर्मं पुण्यम्। ननु पुण्यस्य कथं किल्बिषत्वम्? अत आह— मुमुक्षोरनिष्टरूपत्वादिति। यदनिष्टं तत् किल्बिषमिति सिद्धान्तात् पुण्यमपि मुमुक्षोरनिष्टमेवेति किल्बिषमेव। मुमुक्षुर्नाम बन्धान्मोक्तुमिच्छुर्हि। बन्धश्च जन्मादिसंसाररूपः। पुण्यात् पुण्यजन्म देवादिरूपं भवेदेवेति पुण्यस्य बन्धकत्वादनिष्टत्वमिति भावः।  

[[२३०]]

शारीरमित्यस्य शरीरस्थितिमात्रप्रयोजनमित्यर्थो भाष्यकारैर्वर्णितः। तत्र यदि यः कोऽपि शारीरमित्यस्य शरीरनिर्वर्त्यं कर्मेत्यर्थः किं न स्यादिति पृच्छेत्। तं प्रति किमुत्तरमिति शङ्कायां शरीरनिर्वर्त्यमित्यर्थस्यायुक्तत्वं प्रतिपादयितुं भूमिकामारचयति— शारीरं केवलं कर्मेत्यत्रेति। पक्षद्वयेऽपि किं दूषणमिति पृच्छति पूर्ववादी— किञ्चात इति। प्रतिजानाति सिद्धान्ती— उच्यत इति। प्रथमपक्षे दोषमाह— यदेत्यादिना। यज्ञयागादिविहितकर्मवत् परदारगमनादिनिषिद्धकर्माण्यपि शरीरेणैव निर्वर्त्यन्त इति कृत्वा निषिद्धानामपि शारीरत्वं दुर्वारम्। ततश्च शारीरं कर्म कुर्वन्नित्यस्य विहितं प्रतिषिद्धं वा कर्म शरीरेण कुर्वन्नित्यर्थः सिद्धः, शरीरनिर्वर्त्यं कर्म कुर्वन्नित्यस्य शरीरेण कर्म कुर्वन्नित्येव सिद्धत्वात्। तत्र च प्रथमे विकल्पे किं शरीरनिर्वर्त्यं निषिद्धं कर्म कुर्वन् किल्बिषं नाप्नोतीत्यभिप्रेतम् , यद्वा शरीरनिर्वर्त्यं विहितं कर्म कुर्वन् किल्बिषं नाप्नोतीति विकल्प्य, प्रथमपक्षे दोषमाह— प्रतिषिद्धमिति। प्रतिषिद्धकर्मणां न किल्बिषप्राप्तिरित्येतद्वचनं व्याहतम् , ‘न परदारान् गच्छेदि’त्यादिनिषेधशास्त्रानर्थक्यप्रसङ्गात्। द्वितीयपक्षे दोषमाह— शास्त्रीयमिति। निषेधस्य प्रसक्तिपूर्वकत्वात् यदि शास्त्रविहितकर्मानुष्ठानात् किल्बिषस्य प्रसक्तिः, तदा तन्निषेधार्थं किल्बिषं न प्राप्नोतीति वक्तुं युक्तम् , न त्वेतदस्ति, न हि विहितानुष्ठानात् किल्बिषं प्रसज्यते, अन्यथा विधिशास्त्रवैयर्थ्यप्रसङ्गात्। तस्मादप्राप्तस्य किल्बिषस्य प्रतिषेधप्रसङ्गोऽयं दुष्ट इत्यर्थः। किञ्च कर्म कुर्वन्नित्यनुक्त्वा शारीरं कर्मेत्युक्तम्। अनेन च शारीरत्वविशेषणेन वाचिकस्य मानसिकस्य च कर्मणो व्यवच्छेदः(दकः) सिध्यति। न च शारीरमुपलक्षणं वाचिकमानसिकयोरिति वाच्यमित्याह— केवलशब्दप्रयोगादिति। शारीरं केवलं कर्म कुर्वन्नित्यनेन शरीरमात्रनिर्वर्त्यमेव कर्म कुर्वन्नित्यर्थस्य जातत्वात् केवलपदेन वाचिकमानसिककर्मणोर्निवृत्तिरिति भावः। ननु भवतु, को दोषः? तत्राह— वागिति। शरीरमात्रनिर्वर्त्यकर्मकरणात् किल्बिषं नेति वचनेन वाचा मनसा च निर्वर्त्यस्य कर्मणः करणात् किल्बिषं प्राप्यत एवेति सिद्धमित्यर्थः। कुर्वन्नाप्नोतीत्यस्य कुर्वन् आप्नोतीति छेदः। ‘ङमो ह्रस्वादि’ति ङमुडागमः। मूले तु ‘कुर्वन् न आप्नोति’ इति छेदः इति विवेकः। ननु वाचिकमानसिककर्मकरणात् किल्बिषप्राप्तिरभिप्रेतैवेत्यत आह— तत्रापीति। किं वाचिकस्य मानसिकस्य वा विहितस्य कर्मणः करणं किल्बिषावहम्? यद्वा निषिद्धस्य? इति विकल्प्य, आद्यं दूषयति— विहितेति। द्वितीयं दूषयति— प्रतिषिद्धेति। प्रतिषिद्धाचरणेन किल्बिषप्राप्तेः सिद्धत्वात् पुनरिह वचनमनर्थकमित्यर्थः। भूतार्थः सिद्धार्थः। अनुसृत्य वादो वचनमनुवादः। सिद्धस्य पुनः कथनमित्यर्थः। 

[[२३१]]

एवं शरीरनिर्वर्त्यं शारीरं कर्माभिप्रेतं वेति प्रथमपक्षं दूषयित्वा द्वितीयं पक्षं सिद्धान्तयति— यदा त्विति। दृष्टान्यदृष्टानि च प्रयोजनानि यस्य तद् दृष्टादृष्टप्रयोजनम्। निषिद्धाचरणस्य दृष्टं प्रयोजनं रोगराजशिक्षादिः, अदृष्टं तु नरकम्। विहिताचरणस्य तु दृष्टं प्रयोजनं पशुपुत्रान्नादिः, अदृष्टं तु स्वर्गादिरिति विवेकः। विधिप्रतिषेधाभ्यां विधिनिषेधशास्त्राभ्यां गम्यम्। अन्यत् शरीरस्थितिमात्र- प्रयोजनात् कर्मणोऽन्यदित्यर्थः। कर्म यज्ञादि परदारगमनादि चाकुर्वन्। शरीरादिभिरित्यादिपदाद् वाङ्मनसयोर्ग्रहणम्। लोकदृष्ट्येति। एतदपि कर्म विवेकदृष्ट्या स्वयं न करोति, स्वस्याविक्रियात्मत्वात् , किन्तु लोकदृष्ट्या कुर्वन्निव प्रतिभातीत्यर्थः। लोको हि देहादौ यतेर्भिक्षाटनादिकं कर्म कुर्वति सति ‘यतिः कर्म करोती’ति मन्यते, विद्वांस्तु ‘अविक्रियः आत्मा कर्म कथं कुर्यात् , किन्तु देहादिसङ्घात एवे’ति जानातीति भावः। 

ननु शरीरस्थितिमात्रप्रयोजनं भिक्षाटनादिकं कर्म कुर्वन् किल्बिषं नाप्नोतीत्येतदपि वचनमयुक्तमेव, एवंविधकर्मकरणात् किल्बिषप्राप्त्यसम्भवात् , अप्राप्तस्य च किल्बिषस्य निषेधायोगादित्यत आह— संसारमिति। एवंविधकर्मकरणादप्यस्य संसारस्य प्राप्तिरस्तीति मन्यमानमज्ञजनम्प्रति वदति भगवान्— संसारं न प्राप्नोतीति। अतः भ्रान्त्या प्राप्तस्य संसारस्य निषेधो युज्यत एवेति भावः। कुतोऽस्य संसाराभावः? अत आह— ज्ञानाग्नीति। अप्रतिबन्धेनेति। अस्य मुक्तौ न कोऽपि कर्मादिप्रतिबन्धोऽस्तीत्यर्थः। पूर्वोक्तस्य कर्मण्यकर्मेति श्लोकोक्तस्य सम्यग्दर्शनस्य आत्मज्ञानस्य यत्फलमशुभान्मोक्षणं तस्यैवानुवादोऽयम् , न त्वपूर्ववचनमित्येव- कारार्थः। निगमयति— एवमिति। एवं मदुक्तरीत्या शारीरं केवलं कर्मेत्यस्य शरीरस्थितिमात्रप्रयोजनमभिमानवर्जितं कर्मेत्यर्थस्य परिग्रहे निरवद्यं दोषाभावो भवति। एतेनान्यार्थस्य परिग्रहः सावद्य इति सिद्धम्। 

यत्तु रामानुजः—शारीरं केवलं कर्म कुर्वन् ज्ञाननिष्ठाव्यवधानरहितं कर्मयोगमनुतिष्ठन् किल्बिषं संसारं नाप्नोतीति, तत्तुच्छम् ; वाचिकमानसिकजपध्यानादिकर्मानुष्ठानेन संसारप्राप्तिप्रसङ्गात् , केवलपदस्याव्यवधानार्थाश्रयणस्याप्रमाणत्वाच्च॥२१॥

[[२३२]]
</details>

<details><summary>मूलम् - २२</summary>

यदृच्छेति श्लोकमवतारयति— त्यक्तेति। अयाचितमिति। भिक्षाटनार्थमुद्योगात् प्राक्काले केनापि योग्येन निवेदितं भैक्षमित्यर्थः। असंकॢप्तमिति। अनिर्णीतं अभिशस्तं पतितं च वर्जयित्वा सङ्कल्पमन्तरेण पञ्चभ्यः सप्तभ्यो वा गृहेभ्यः समानीतं भैक्षमित्यर्थः। यदृच्छयोपपन्नमिति सिद्धमन्नं भक्तजनैः स्वयमुपनीतमित्यर्थः। 

लभ्यत इति लाभः, लब्ध इत्यर्थः। यदृच्छया लाभो यदृच्छालाभः अप्रार्थनया प्राप्त इत्यर्थः। तेन अन्नादिना। हर्षेति। शरीरे आत्माभिमानाभावाच्छरीरधारकान्नादिलाभेन नास्य हर्षः, तदलाभेन न विषाद इत्यर्थः। परिसञ्चक्षाणः परिपश्यन्। सहेतुकस्य साज्ञानस्येत्यर्थः। सवासनस्येति वा॥२२॥  

[[२३३]]
</details>

<details><summary>मूलम् - २३</summary>

गतेति। एवं श्लोकद्वयेन निवृत्तिमार्गरतस्य संन्यासिनः स्थितिं प्रदर्श्याथ पुनः प्रवृत्तिमार्गस्थात्मविदः स्थितिं वक्तीत्याह— त्यक्त्वा कर्मेत्यादिनाऽवतारिकाग्रन्थेन। यतेरिति। यतते मोक्षाय प्रयत्नं करोतीति यतिः, तस्य यतमानस्येत्यर्थः, न तु संन्यासिन इति। ज्ञान एव आत्मदर्शने एव। यज्ञनिर्वृत्त्यर्थमिति। प्रारब्धयज्ञसमाप्त्यर्थमाचरतः व्याप्रियमाणस्य, यज्ञं निर्वर्तयत इत्यर्थः। न च यज्ञाये- श्वरप्रीत्यर्थमिति वाच्यम् , आत्मविदोऽस्य ईश्वरप्रीत्यर्थकसङ्कल्पासम्भवात्। अयं ह्यात्मानमेवेश्वरं जानाति। ततश्चात्मप्रीत्यर्थमेवेत्युक्तं स्यात्। तच्चानिष्टम्। स्वप्रीतिरूपेऽपि फले सङ्गस्याकर्तव्यत्वात्। न च यज्ञनिर्वृत्तिरप्यस्य व्यर्थैवेति वाच्यम् , लोकसङ्ग्रहार्थत्वात्। समग्रमित्यत्र समित्युपसर्गस्य सहेत्यर्थः। अग्रेण फलेन सम् सह वर्तत इति समग्रम्। आत्मविदनुष्ठितं कर्म फलेन सह विनश्यतीत्यर्थः। आत्मविदा कृतो यज्ञः स्वर्गादिफलं न जनयतीति यावत्। फलाभिसन्ध्यहङ्काराद्यभावादिति भावः॥२३॥
</details>


<details><summary>मूलम् - २४</summary>

ब्रह्मार्पणमितीति। अर्पणं ब्रह्म हविर्ब्रह्म ब्रह्माग्नौ ब्रह्मणा हुतं (ब्रह्म) ब्रह्मकर्मसमाधिना तेन गन्तव्यं ब्रह्मैव इत्यन्वयः। अर्पणं ब्रह्म, हविर्ब्रह्म, अग्निर्ब्रह्म, कर्ता ब्रह्म, हुतं ब्रह्म, फलं ब्रह्म, ब्रह्मकर्मसमाधेरेवं भातीत्यर्थः। अर्प्यतेऽनेनेति अर्पणं स्रुगादि, अग्नौ हविःप्रक्षेपणसाधनम्। हविराज्यम्। कर्ता यजमानः, अध्वर्युरिति वा। हुतमग्नौ हविःप्रक्षेपणक्रिया। फलं स्वर्गादि इति। 

[[२३४]]

ननु अर्पणादीनां ज्ञेयानां कथं साक्षिब्रह्मरूपत्वम्? अत आह— तस्येति। कारणव्यतिरेकेण कार्याभावस्य लोकसिद्धत्वात् , मृद्व्यतिरेकेण घटाभावदर्शनात् , ‘आत्मन आकाशः सम्भूतः, यतो वा इमानि भूतानि जायन्ते’ इत्यादिश्रुत्या आत्मनो जगत्कारणत्वावधारणाद् अर्पणादीनां च जगदन्तःपातित्वात् कारणभूतात्मव्यतिरेकेण नास्त्यर्पणादिरूपः कश्चित् पदार्थ इति भावः। 

तत्र दृष्टान्तमाह— शुक्तिकायामिति। शुक्तिकायां रजतमिवात्मनि जगत् कल्पितमिति सिद्धान्तः। तथा च शुक्तिका- व्यतिरेकेण यथा रजतं नास्ति, तथा आत्मव्यतिरेकेणार्पणं नास्तीति। ननु चक्षुषा गृह्यमाणस्यार्पणस्य कथमभावो वक्तुं शक्यत इत्यत आह— शुक्तिकायामिति। शुक्तिकायां रजताभावं यथा शुक्तितत्त्ववित् पश्यति, तद्वदात्मतत्त्वविदात्मनि अर्पणाभावं पश्यतीति। 

ननु आन्तरे आत्मनि अर्पणाभावोऽस्तु नाम, बहिः कथमर्पणाभाव इति चेन्मैवम् , आत्मनोऽन्तर्बहिश्च व्याप्य स्थितत्वात् , ‘अन्तर्बहिश्च तत्सर्वं व्याप्य नारायणः स्थितः’ इति हि श्रूयते। तस्माच्छुक्तिकायां रजतमिव ब्रह्मणि जगदज्ञः पश्यति। प्राज्ञस्तु शुक्तिकायां रजताभावमिव ब्रह्मणि जगदभावं पश्यतीति। यथा चक्षुर्दोषादिवशाच्छुक्तिकैव रजताकारेण प्रतिभाति, तद्वदविद्यावशा- दात्मैवार्पणादिजगदाकारेण प्रतिभात्यविदुषाम्। विदुषां तु शुक्तिः शुक्तिरिव, ब्रह्म ब्रह्मैव प्रतिभातीति।  

नन्वेवं ब्रह्म बह्मैव, न त्वर्पणमिति वक्तव्ये कथमुक्तमर्पणं ब्रह्मैवेति? अत आह—यथा यद् रजतमिति। यद्रजतं तच्छुक्तिकैवेति यथोच्यते, तथा यदर्पणं तद् ब्रह्मैवेत्युच्यत इत्यन्वयः। कार्यस्य कारणाभिन्नत्वादिति भावः। यद्भ्रान्त्या रजताकारेण प्रतीतं, तन्न रजतम् , किन्तु वस्तुतः शुक्तिकैवेति यथा रजतभ्रमापगमानन्तरं पुरुषः प्रत्येति, तथा यद्भ्रान्त्या अर्पणरूपेण प्रतीतं तन्नार्पणम् , किन्तु वस्तुतो ब्रह्मैवेति अर्पणभ्रमापगमानन्तरं विद्वान् प्रत्येति। अविद्वांसस्तु शुक्तिकायामुद्भूतं रजतं रजतमिवात्मन्युद्भूतमर्पणमर्पणमेव पश्यन्तीति।

[[२३५]]

अनेन च शुक्तिरजतदृष्टान्तेन सच्चिदानन्दाद् ब्रह्मणः कथमनृतजडदुःखार्पणाद्याविर्भाव इति शङ्का प्रत्युक्ता, विवर्तवादा- श्रयणात्। न हि मृदो घटात्मनेव ब्रह्मणो जगदात्मना परिणामं वयं ब्रूमः, किन्तु शुक्तिकाया रजतात्मनेव ब्रह्मणो जगदात्मना विवर्तं ब्रूमः। उपादानसमसत्ताककार्यापत्तिः परिणामः, तद्विषमसत्ताककार्यापत्तिः विवर्त इति विवेकः। स्वस्वरूपापरित्यागपूर्वकासत्य- रूपान्तराभासो विवर्त इति वा। तस्माद् रजतस्य शुक्त्यात्मत्वमिवार्पणस्य ब्रह्मात्मकत्वं युक्तम्। एवं हविरादिष्वपि बोध्यम्।  

ब्रह्मार्पणं यथा तथेति क्रियाविशेषणत्वभ्रमव्युदासायाह— ब्रह्मार्पणमित्यसमस्ते पदे इति। अविदुषो लोकस्य यस्मिन् स्रुगादिद्रव्ये अर्पणबुद्धिः, विदुषस्तस्मिन् ब्रह्मबुद्धिरित्यर्थः। ‘सर्वं खल्विदं ब्रह्मे’ति श्रुतेः, ‘वासुदेवः सर्व’मिति स्मृतेश्चेति भावः। ब्रह्मैव कर्मेत्यवधारणान्नास्य विदुषः ब्रह्मातिरिक्तं कर्मास्तीति गम्यते। समाधिश्चित्तसमाधानम्। ब्रह्मैव गन्तव्यमिति। न तु स्वर्गादि तुच्छफलमित्येवकारार्थः। 

ननु स्वर्गादिफलं ब्रह्मैवेत्युक्तम्। इदानीं ब्रह्मैव फलं गन्तव्यमिच्युच्यते, कथमविरोध इति चेद्? उच्यते— यदविद्वद्भिः कर्मिभिर्यज्ञाद्यनुष्ठानात् प्राप्यते फलं स्वर्गादि , तद् विद्वान् ब्रह्मेत्येव पश्यति। य एवमर्पणादिकं ब्रह्मेति पश्यति स तु ब्रह्मैव प्राप्नोतीति। 

कथं कर्मणः परमार्थतोऽकर्मत्वम्? अत आह— ब्रह्मबुद्धीति। यद्धवनादिरूपं कर्म तद् ब्रह्मैवेति या विदुषः कर्मणि ब्रह्मबुद्धिः तया कर्मण उपमृदितत्वाद् बाधितत्वात्। ब्रह्मज्ञानेन कर्मज्ञानस्य नाशितत्वाद् ब्रह्मणि मायया प्रतीतं कर्म वस्तुतोऽकर्म, ब्रह्मैवेत्यर्थः। 

ननु ब्रह्मैव कर्मेति ब्रह्मणि यज्ञत्वारोपो व्यर्थः, अत आह— निवृत्तेत्यादि। नात्र साक्षाद् ब्रह्मण्येव कर्मत्वारोपः,असम्भवात् , किन्तु ब्रह्मज्ञाने। तत्र च कर्मत्वारोपो युज्यते, कर्मवद् ब्रह्मज्ञानस्याप्यभ्यसनीयत्वेन कर्तव्यत्वात्। अयं च ब्रह्मज्ञाने कर्मत्वारोपः ब्रह्मज्ञानस्तुत्यर्थ इति। तदेव दर्शयति— यदिति। यज्ञे अधियज्ञे, अव्ययीभावः। ‘सप्तम्या बहुलमम्भावः’ इति बहुलग्रहणाद् अधियज्ञमित्यम्भावो नासीत्। आत्मनि अध्यात्मम्। अस्य परमार्थदर्शिन इत्यन्वयः। यथा यज्ञे प्रसिद्धानि प्रायणीयोदयनीयादीनि यज्ञवराहे दंष्ट्रादिरूपत्वेन[^१_२३६] कल्पितानि, तद्वद् यज्ञे प्रसिद्धान्यर्पणादीनि आत्मनि ब्रह्मत्वेन कल्पितानीत्यर्थः। अध्यात्मं ब्रह्मैवार्पणादी- त्येतदर्थं ब्रह्मार्पणमिति श्लोकः प्रवृत्त इत्येतस्यानभ्युपगमे दोषमाह—अन्यथेति। फलितमाह— तस्मादिति। अर्पणादेर्ब्रह्मत्वादित्यर्थः। ब्रह्मैवेदं सर्वमिति यो जानाति तस्य कर्माभावः, अर्पणादिषु कारकबुद्ध्यभावश्च, सर्वत्र ब्रह्मबुद्धिसत्त्वादिति भावः। शब्देति। शब्द इन्द्राय स्वाहेत्यादिः, तेन समर्पितः प्रतिपादितः देवताविशेष इन्द्रादिः, स एव सम्प्रदानं सम्प्रदीयते अस्मा इति सम्प्रदानम् , ‘कर्मणा यमभिप्रैति स सम्प्रदान’मिति पाणिनिना सूत्रितम्। हविःकर्मणा इन्द्रस्याभिप्रेतत्वादिन्द्रः सम्प्रदानम्। अत एव ‘सम्प्रदाने चतुर्थी’ति इन्द्रायेति चतुर्थी। सम्प्रदानमादिर्येषां तानि सम्प्रदानादीनि कारकाणि। कर्म, करणं, कर्ता, सम्प्रदानम् , अपादानम् , अधिकरणं चेत्येतानि द्वितीयातृतीयाचतुर्थीपञ्चमीसप्तमीविभक्त्यर्थाः। तेषां बुद्धयो यस्मिन् तत् तथोक्तम्। कर्मणो विशेषणमिदम्। उपमृदित- क्रियाकारकफलभेदबुद्धीति कर्मविशेषणम्। उपमृदिताः बाधिताः क्रियेति कारकमिति फलमिति च भेदबुद्धयो यस्मिन् तत्। न दृष्टमित्यन्वयः। इदं ब्रह्मार्पणमिति श्लोकोक्तं कर्म तु ब्रह्मबुद्ध्या उपमृदिताः अर्पणादिक्रियाकारकफलभेदबुद्धयो यस्मिन् तत् तथोक्तम्। अतः क्रियाकारकफलभेदबुद्ध्यभावादित्यर्थः। अकर्मैव कर्माभाव एव, ब्रह्मैवेति यावत्। 

[^१_२३६] : ‘त्वं प्रायणीयोदयनीयदंष्ट्रः’। द्र. भाग. ३.१३. श्लो ३४—४४. 

[[२३६]]

कथं कर्मणोऽकर्मत्वमित्यतः प्रमाणान्याह— कर्मण्यकर्मेत्यादीनि। ननु क्रियाकारकफलभेदबुद्ध्युपमर्दनमात्रेण कथं कर्मणोऽकर्मत्वमित्यतो दृष्टान्तमाह— दृष्टेति। यथा काम्यस्याग्निहोत्रादिकर्मणः कामोपमर्दनेनाकाम्यत्वम् , तद्वदित्यर्थः। दृष्टान्तान्तर- माह— तथेति। मतिपूर्वकाणि कर्माणि यत् कार्यमारभन्ते ततो भिन्नं कार्यमेवामतिपूर्वकाणि कर्माण्यारभन्ते। यथा बुद्धिपूर्वं कृता प्राणिहिंसा रौरवादिनरकरूपकार्यमारभते, तथा प्रमादात् कृता नैवारभेत, किन्तु स्वल्पमेव रोगादिकम् , तद्वदिति भावः। दार्ष्टान्तिकमाह—तथेहापीति। बुद्धेरिति। बुद्धित्वादित्यर्थः। हेतुरयं कर्मणोऽकर्मत्वसम्पत्तौ। अत इति। ब्रह्मबुद्ध्या कर्मणोऽकर्मत्व- सम्पत्तेरित्यर्थः। विद्वद्भिराचरितस्य भिक्षाटनादेर्बाह्यचेष्टामात्ररूपस्य कर्मणः यज्ञादिकर्मणो वा ब्रह्मबुद्ध्या क्रियाकारकादिभेदबुद्ध्युप- मर्दनेनाकर्मत्वान्नास्ति कार्यारम्भकत्वमिति भावः।  

[[२३७]]

अथ पूर्वपक्षयति— केचिदिति। यदर्पणं तद् ब्रह्मेति नार्थः, किन्तु यद् ब्रह्म तदर्पणम्। एवं यद् ब्रह्म तद्धविः, यद् ब्रह्म तदग्निः, यद् ब्रह्म तत् कर्ता, यद् ब्रह्म तद्धुतं, यद् ब्रह्म तत् फलमित्यर्थः। कोऽत्र विशेषः? अत आह— ब्रह्मैवेति। पञ्चविधेनेति। अर्पणं करणकारकं, हविः कर्मकारकम् , अग्निरधिकरणकारकं, यजमानः कर्तृकारकम् , उद्देश्यदेवता सम्प्रदानकारकमिति पञ्चविधत्वम्। अपादानकारकस्य नात्रोपयोग इति पञ्चविधेनेत्युक्तम्। कारकात्मनाऽवस्थितं कारकरूपेण परिणतं सदित्यर्थः। 

[[२३८]]

नन्वद्वैतिनाऽपीदमेवोक्तम् , अत आह— तत्रेति। तत्र एवं सतीत्यर्थः। अर्पणादिबुद्धिर्न निवर्त्यते अर्पणादिष्विति भावः। आधीयत इति। ‘अन्नं ब्रह्मेत्युपासीत, मनो ब्रह्मेत्युपासीते’त्यादौ यथा अन्नादिषु ब्रह्मबुद्धिरुपासनार्थमाहिता, तद्वदिति भावः। एतेन अद्वैतिमते अर्पणादिषु अर्पणादिबुद्ध्युपमर्दनमस्ति, अत्र तु नेति विशेषः सिद्धः। 

ननु प्रतिमादिषु प्रतिमादिबुद्धौ सत्यां कथं विष्ण्वादिबुद्धिर्भवेदिति चेद्? उच्यते— नेयं विष्ण्वादिबुद्धिस्तात्त्विकी, किन्तु कल्पितैव। ततश्च तात्त्विक्याः प्रतिमादिबुद्ध्याः कल्पिताया विष्ण्वादिबुद्ध्याश्च भवितुमर्हत्येकत्र समावेशः, विभिन्नविषयत्वेन बुद्धिद्वयस्य विरोधाभावात्। यदि बुद्धिद्वयमपि तत्त्वविषयं मिथ्याविषयं वा स्यात् , तर्हि भवत्येव विरोधः। 

ननु प्रतिमादिविषयकविष्ण्वादिबुद्धेः कल्पितत्वमस्तु नाम, अर्पणादिविषयकब्रह्मबुद्धेः कल्पितत्वं नास्ति, ब्रह्मजन्यत्वेना- र्पणादीनां ब्रह्ममयत्वात् तेषु ब्रह्मबुद्धेरकल्पितत्वात्। प्रतिमादयस्तु न विष्ण्वादिदेवतामयाः, तदजन्यत्वात्। न हि मृज्जन्ये घटे मृद्बुद्धेः कल्पितत्वमिति चेत्, तर्हि मृज्जन्ये घटे मृद्बुद्धिघटबुद्धिद्वयस्य निर्विरोधेन दर्शनाद् ब्रह्मजन्येष्वर्पणादिष्वपि ब्रह्मबुद्ध्यर्पणादिबुद्धिद्वयमस्तु। नन्वेवमर्पणादिषु बुद्धिद्वयसामानाधिकरण्याभ्युपगमे कथं ब्रह्मविदोऽपि अर्पणादिषु अर्पणादिबुद्ध्युपमर्दनमिति चेन्मैवम् , ब्रह्मविद् हि ब्रह्मव्यतिरेकेणार्पणाद्यभावं पश्यति, यथा घटतत्त्ववित् मृद्व्यतिरेकेण घटाभावम्। अतो न ब्रह्मविद्दृष्ट्या अर्पणादिषु बुद्धिद्वय- सामानाधिकरण्यम् , किन्त्वापातज्ञानिदृष्ट्यैवेति। 

अयं भावः— य आत्मसाक्षात्कारवान् तस्य सर्वमिदं ब्रह्मैव भाति। यस्त्वल्पज्ञः पारोक्ष्येण ब्रह्मवित् तस्य हि सर्वं बह्मैव न भाति, किन्तु सर्वस्मिन् तेन ब्रह्मदृष्टिराधेया, प्रतिमादौ विष्ण्वादिबुद्धिवत्। तस्मादर्पणादेर्वस्तुतो ब्रह्मत्वेऽपि अल्पज्ञेन तत्राहितेयं ब्रह्मबुद्धिः कल्पितैव, आहितत्वात्। आहितत्वम् आरोपितत्वम्। आरोपितस्य कल्पितत्वं सर्वसम्मतम्— इति। 

[[२३९]]

पूर्वपक्षमङ्गीकरोति— सत्यमिति। किमिदं ज्ञानयज्ञस्तुत्यर्थं प्रकरणम्? यद्वा अर्पणादिकारकविशिष्टयज्ञस्तुत्यर्थम्? द्वितीये, त्वदुक्तं सत्यमेव भवेत् ,न तु द्वितीयस्येह सङ्गतिः, ‘कर्मण्यकर्म यः पश्ये’दित्यादिना सम्यग्दर्शनरूपज्ञानस्यैव स्तूयमानत्वात्। आद्ये तु न त्वदुक्तार्थः सङ्गच्छते, प्रकरणविरोधादित्याह—\[यदीति।\] यदीदं ज्ञानयज्ञस्तुत्यर्थं प्रकरणं न स्यात् , तर्हि एवं त्वदुक्तरीत्याऽपि स्यात्। इदं तु ज्ञानयज्ञस्तुत्यर्थं प्रकरणमित्याह— अत्र त्विति। अत्र तु प्रकरणे सम्यग्दर्शनं सम्यग्दृश्यते आत्मादिपदार्थो येन तत् सम्यग्दर्शनमिति ज्ञानमित्यस्य विशेषणम्। स्तौति भगवानिति शेषः। स्तुतिप्रकारं दर्शयति— श्रेयानिति। ननु कथं ज्ञानस्य यज्ञत्वेन स्तुतिसम्भवः? अत आह— अत्र चेति। ‘ब्रह्मार्पण’मिति श्लोकोक्तस्य ज्ञानस्य यज्ञत्वसम्पादने ‘ज्ञानयज्ञः परन्तपे’ति वचनं समर्थम्। ज्ञानयज्ञ इति भगवद्वचनाज्ज्ञानस्य यज्ञत्वसम्पत्तिरित्यर्थः। यद्वा इदं ‘ब्रह्मार्पण’मित्यादिवचनं ज्ञानस्य यज्ञत्वसम्पादने समर्थमित्यन्वयः। 

ननु भवत्विदं ज्ञानयज्ञस्तुत्यर्थं प्रकरणम् , किं तत इत्यत आह— ये त्विति। तेषां मत इति शेषः। उक्ता पूर्वोक्ता ब्रह्मविद्या सम्यग्दर्शनं नेह विवक्षिता स्यात् यथोक्तेन वाक्येन विवक्षिता न स्यात् , तत्र हेतुमाह— अर्पणादीति। अर्पणादिषु ब्रह्मदृष्टिः कर्तव्येति अर्पणादिविषयं ज्ञानमेवेह विवक्षितं भवेन्न तु ब्रह्मज्ञानमित्यर्थः। ननु भवत्विदमर्पणादिविषयं ज्ञानम्, तथापि अर्पणादिषु ब्रह्मदृष्ट्याधानेन स्यादेव मोक्षः, प्रतिमादिषु विष्ण्वाद्या\[दिबुद्ध्या\]धानवदित्यत आह—न चेति। अतस्तस्मिंस्तद्बुद्धेर्मिथ्याज्ञानत्वादर्पणादिषु ब्रह्मबुद्ध्या, प्रतिमादिषु विष्ण्वादिबुद्ध्या वा न भवेन्मोक्षः इत्यर्थः। मोक्षाभावे इष्टापत्तिं वारयति— ब्रह्मैवेति। ननु भगवद्वचनादस्मादेव मिथ्याज्ञानाद् गौणज्ञानाद्वा दर्शिताद् भवेदेव मोक्ष इत्यत आह— विरुद्धं चेति। ‘तमेवं विदित्वाऽतिमृत्युमेती’त्यादिशास्त्रविरोधादिति भावः। 

प्रकरणविरोधोऽपीत्याह— प्रकृतेति। सम्यग्दर्शनप्रकरणत्वादस्याध्यायस्येत्यर्थः। कथमिदं ज्ञायते? अत आह— कर्मणीति। ‘कर्मण्यकर्म यः’ इति सम्यग्दर्शनं प्रक्रम्य ‘ज्ञानं लब्ध्वा परां शान्ति’मित्युपसंहरति। मध्ये च ज्ञानमेव स्तूयते। अत उपक्रमाद्यैकरूप्यादिलिङ्गात् सम्यग्दर्शनप्रकरणमिदमिति ज्ञायते। उपक्षीण उपसंहृतः, समाप्तो भवतीत्यर्थः। तत्र एवं सति अकस्माद् हेतुं विना। अत्र प्रकरणे ज्ञानयज्ञप्रकरणे ‘प्रतिमायां विष्णुदृष्टिरिव अर्पणादिषु ब्रह्मदृष्टिरुच्यते’ इति परव्याख्यानमनुपपन्नम्। 

[[२४०]]

उपसंहरति— तस्मादिति। परोक्तार्थस्यानुपपन्नत्वादित्यर्थः। यथा व्याख्यातार्थः यथेत्यनुरूपार्थेऽव्ययम्। व्याख्यातोऽर्थो यस्य स व्याख्यातार्थः। अनुरूपं श्लोकस्यार्थो मया व्याख्यात इत्यर्थः। व्याख्यानमनतिक्रम्य यथाव्याख्यातमर्थो यस्य स यथाव्याख्यातार्थ इति वा। 

यत्तु रामानुजः— ब्रह्मार्पणं ब्रह्म अर्पणं स्रुगादि यस्य तत् , ब्रह्म, स्वयं च ब्रह्मभूतं हविः, ब्रह्माग्नौ (येन) ब्रह्मणा कर्त्रा हुतं निक्षिप्तम् , सर्वं कर्म ब्रह्मात्मकतया ब्रह्ममयमिति यः समाधत्ते स ब्रह्मकर्मसमाधिः, तेन ब्रह्मैव गन्तव्यम् , ब्रह्मात्मकतया ब्रह्मभूत- मात्मस्वरूपं गन्तव्यम् , मुमुक्षुणा क्रियमाणं कर्म परब्रह्मात्मकमेवेत्यनुसन्धानयुक्ततया ज्ञानाकारं साक्षादात्मावलोकनसाधनम् , न ज्ञाननिष्ठाव्यवधानेनेत्यर्थः - इति, यच्च वेदान्तदेशिकः—कर्मयोगसाक्षात्कार्यमात्मस्वरूपमत्र स्रुग्घविरग्न्यादिवद् ब्रह्मशब्देनोच्यत इत्याह—ब्रह्मात्मकतयेति।[^१_२४१], तत् सर्वं तुच्छात्तुच्छतरम्। तथाहि`—`यः सर्वं कर्म ब्रह्ममयं जानाति स आत्मानं साक्षात्कुरुत इति वचनमयुक्तम् , आत्मसाक्षात्कारस्य सर्वकर्मविषयकब्रह्मज्ञानस्य च कार्यकारणभावाभावात्। सर्वं कर्म ब्रह्मात्मकमिति ज्ञानादस्तु नाम कथञ्चिद् ब्रह्मसाक्षात्कारः, न पुनरात्मसाक्षात्कारो भवितुमर्हति, ब्रह्मभिन्नत्वादात्मनस्तव मते। किञ्च इन्द्रियव्यापारोपरमरूपज्ञाननिष्ठां विना कथमन्तःस्थितात्मवस्तुसाक्षात्कारः? आत्मन आन्तरस्य साक्षात्कारे मन एव हि करणम्। तस्यान्तर्मुखत्वं हि ज्ञाननिष्ठा। यः कर्मी स बहिर्मुखमना एव, कारकादीनां बहिःस्थत्वात्। न त्वात्मा बाह्यः, येन कर्मव्यग्रमनसा बहिर्मुखेनात्मसाक्षात्कारो भवेत्। न च कर्म ब्रह्मेति ज्ञानमात्मसाक्षात्कारहेतुरेवेति वाच्यम् , घटो ब्रह्मेति ज्ञानादप्यात्मसाक्षात्कारापत्तेः। न चेष्टापत्तिः, तथाऽनुभवाभावात्।  

अपि च सर्वस्यापि ब्रह्मकार्यत्वेन ब्रह्मभूतत्वादर्पणादिकं ब्रह्मभूतमेवेति कृत्वा अर्पणादीनां ब्रह्मभूतत्वविशेषणमप्यनर्थकम्। न ह्यविद्वानपि अब्रह्मभूतमर्पणादिकं सम्पादयितुं शक्नोति, येनाब्रह्माग्नावब्रह्मार्पणमब्रह्महविर्होतुं शक्येतेति तद्वारणाय ब्रह्मार्पणमि- त्याद्युच्येत। 

अथ यदुक्तं हविरादिवद् ब्रह्मात्मकत्वमात्मन इति वेदान्तदेशिकेन, तद्धि वेदान्तदेशिकपदं विरुद्धलक्षणयाऽस्मिन् प्रवृत्तमिति स्पष्टं बोधयति। तथाहि— आत्मनो हविरग्न्यादिवद् ब्रह्मात्मकत्वं किं ब्रह्मकार्यत्वाद् , उत ब्रह्मज्ञेयत्वात्? नाद्यः, ‘अजो नित्यः शाश्वतः’ इत्यादिविरोधात्। प्रकृतिपुरुषकालादीनां त्वन्मतेऽप्यनादित्वात् , नित्यत्वाच्च। न द्वितीयः, ब्रह्मण इवात्मनोऽपि द्रष्टृत्वेन ब्रह्मज्ञेयत्वाभावात् , अन्यथा जडत्वापत्तेः, ‘चेतनश्चेतनाना’मिति श्रुतौ जीवाश्चेतनाः इति त्वयाऽप्यभ्युपेतत्वात्। 

यद्यात्मनो ब्रह्मज्ञेयत्वाद् ब्रह्मात्मकत्वं स्यात् , तर्हि ब्रह्मणोऽप्यात्मज्ञेयत्वादात्मात्मकत्वं स्यात्। ‘दृश्यते त्वग्र्यया बुद्ध्या’ इत्यादिश्रुत्या प्रतिपाद्यते हि ब्रह्मणोऽप्यात्मज्ञेयत्वम्। न चेदं ज्ञेयत्वं ब्रह्मणः सत्यमिति वाच्यम् , तथा सति जडत्वपरिच्छिन्नत्वा- नित्यत्वादिप्राप्तेः, ‘नान्योऽतोऽस्ति द्रष्टा’ इत्यादिश्रुतिविरोधाच्च, ‘साक्षी चेता’ इत्यादिश्रुतिविरोधाच्च। अतः कल्पितमेव[^२_२४१]। एवमात्मन्यपि, ब्रह्मण एवात्मत्वात्। तस्मादात्मनि ब्रह्मात्मकत्वं ब्रह्माभिन्नत्वमेव, न त्वन्यत्॥२४ ॥

[^१_२४१] : ‘इति आहतुः’ इति शेषः। 

[^२_२४१] : ज्ञेयत्वं ब्रह्मणि इति शेषः। 

[[२४१]]
</details>

<details><summary>मूलम् - २५</summary>

दैवमिति। देवानामयं दैवः ‘तस्येद’मित्यण्। देवयजनसाधन इत्यर्थः। यज्ञोऽपूर्वः, तत्साधकं कर्म वा। यज्ञस्योपासना- सम्भवादुपासनमिह करणमेवेत्याह— कुर्वन्तीति। [^१_२४२]कर्मयज्ञोऽयं सर्वत्र प्रसिद्ध एवेति भावः। साक्षादपरोक्षादिति श्रुतावपरोक्षादिति पञ्चमी प्रथमार्थे छान्दसी, अपरोक्षमित्यर्थः। साक्षात् करणव्यापारं विनैवेत्यर्थः। आत्मत्वादिति भावः। सर्वान्तरः सर्वेषामन्नमया- द्यानन्दमयान्तानां पञ्चानां कोशानामान्तरः अन्तः स्थितः, जगदन्तःस्थितः इति वा। अशनाया क्षुत्। आदिपदात् सुखदुःखादि- ग्रहणम्। नेति नेतीति श्रुत्या निरस्ता अशेषा विशेषाः भेदा यस्मिन् तत् , अस्थूलमनण्वह्रस्वमित्येवं स्थूलत्वाणुत्वह्रस्वत्वादयः सर्वे विशेषाः आत्मनि निराकृता इत्यर्थः। ब्रह्मणि अग्नित्वारोपणं किंविवक्षयेत्यत आह— होमाधिकरणविवक्षयेति। हविरादिहोमस्य अग्नेरधिकरणत्वादिति भावः। अत एवाग्नावित्यधिकरणे सप्तमी। कोऽसावात्मेत्यत आह— परमार्थत इत्यादि। यथा परमार्थतो महाकाश एव घटाद्युपाधिवशाद् घटाकाशादिभेदेन व्यवह्रियते, तथा परमार्थतो ब्रह्मैव बुद्ध्याद्युपाधिवशादात्मेति व्यवह्रियते। अस्मिंश्च बुद्ध्याद्यवच्छिन्ने आत्मनि बुद्ध्याद्युपाधिधर्माः अज्ञानेनाध्यस्ताः। अत एवाहं सुखी दुःखी काणो बधिरः स्थूलः कृश इत्यादिव्यवहारः। बुद्ध्यादीत्यादिपदान्मनःप्राणेन्द्रियदेहग्रहणम्।  

न च ‘असङ्गो ह्ययं पुरुषः’ इति श्रुत्युक्तस्यासङ्गस्यात्मनः कथं बुद्ध्याद्युपाधिसम्बन्ध इति वाच्यम् , मायया सर्वसम्भवात् । उक्तं हि व्यासेन भागवते— ‘सेयं भगवतो माया यन्नयेन विरुद्ध्यते’ इति। यद्विचारेण विरुध्यते सैव मायेत्यर्थः। अविचारितरमणीय- त्वान्मायाकार्यस्य नास्ति विचारक्षमत्वमिति भावः। वस्तुतो नास्त्युपाधिसङ्गः आत्मनः, किन्तु मायया शुक्तिकारजतादिवत् प्रतीयत इति तत्त्वम्। 

[^१_२४२] : प्रसिद्धो यज्ञः श्रौतकर्मरूपः। द्रव्ययज्ञाः इति तु तीर्थेषु द्रव्यदानमिति न पौनरुक्त्यशङ्का।  

[[२४२]]

आहुतिर्हविः। उक्तलक्षणेनेति। बुद्ध्याद्युपाधिसंयुक्तत्वादिलक्षणशालिनेत्यर्थः। नन्वात्मन एव ब्रह्मत्वात् कथं स्वस्मिन् स्वस्य प्रक्षेपः, आधाराधेयभावस्य द्विनिष्ठत्वादत आह— सोपाधिकस्येति। सोपाधिके आत्मनि या निरुपाधिकब्रह्मबुद्धिः सैवात्मनो ब्रह्मणि प्रक्षेप इत्यर्थः। फलितमाह— ब्रह्मात्मेति। अहं ब्रह्मास्मीति ज्ञाननिष्ठेत्यर्थः। केऽमी? अत आह— संन्यासिन इति। पूर्वार्धेन कर्मिणामुक्तत्वादिति भावः। ननु ब्रह्मार्पणमिति श्लोकोक्तस्य ज्ञानयज्ञस्य कस्मात् पुनरिह वचनम्? अत आह— सोऽयमिति। ब्रह्मार्पणमिति श्लोकेन सम्यग्दर्शनं प्रस्तुतम्। इदानीं तु तस्य यज्ञत्वं स्फुटमुक्तमिति न पौनरुक्त्यमिति भावः। किमर्थोऽयं ज्ञानयज्ञ इहोपक्षिप्तः? अत आह— श्रेयानित्यादिना स्तुत्यर्थमिति। 

यत्तु रामानुजः— दैवं देवतार्चनरूपं यज्ञमिति, [^१_२४३]यज्ञं हविः, यज्ञेन स्रुगादिनेति च व्याचख्यौ, तत्तुच्छम् ; अप्रसिद्धार्थ- कल्पनस्यान्याय्यत्वात् , ब्रह्माग्नावित्यग्नेर्ब्रह्मविशेषणस्य व्यर्थत्वाच्च॥२५॥

[^१_२४३] : ब्रह्माग्नावपरे यज्ञं यज्ञेनैवोपजुह्वति इत्यस्य— अपरे स्रुगादिसाधनेन ब्रह्माग्नौ हविः प्रक्षिपन्ति इति तदभिमतोऽर्थः। 

[[२४३]]
</details>

<details><summary>मूलम् - २६</summary>

श्रोत्रादीनीति। संयमो नियमनम्। ननु संयमस्यैकत्वात् कुतः संयमाग्निष्विति बहुत्वम्? अत आह— प्रतीन्द्रियमिति। चक्षुःसंयमो वाक्संयमः श्रोत्रसंयम इत्येवमिन्द्रियभेदात् संयमभेद इति भावः। शब्दादीनिति। ननु इन्द्रियसंयमरूपयज्ञेनैव शब्दादिविषयग्रहणरूपो यज्ञोऽप्युक्त एवेत्यत आह— श्रोत्रादिभिरिति। विरुद्धाविरुद्धसाधारण्येन सर्वविषयाग्रहणं पूर्वस्मिन् यज्ञे, इह तु विरुद्धविषयाग्रहणमेवेति भेद इत्यर्थः॥२६॥
</details>

<details><summary>मूलम् - २७</summary>

सर्वाणीति। अपरे सर्वाणि इन्द्रियकर्माणि प्राणकर्माणि च ज्ञानदीपिते आत्मसंयमयोगाग्नौ जुह्वति। इन्द्रियाणां कर्माणि व्यापाराः शब्दस्पर्शादिग्रहणानि, गमनभाषणादीनि च । आत्मनि अध्यात्मम् , तत्र भवति आध्यात्मिकः, आत्मनि संयमो नियमनं मनस इति भावः। आत्मसंयमः, स एव योग आत्मसंयमयोगः, स एवाग्निरात्मसंयमयोगाग्निः, तस्मिन् औपनिषदाभिमत- निर्बीजसमाधावित्यर्थः। वक्ष्यत्यमुं षष्ठाध्याये। ज्ञानेन विवेकविज्ञानेन दीपिते उज्ज्वलभावमापादिते इत्यन्वयः। तत्र दृष्टान्तमाह— स्नेहेनेव प्रदीपे इति। यथा प्रदीपस्तैलेन दीपितो भवति, तद्वदित्यर्थः। जुह्वतीति हविःप्रक्षेपवाचिनो धातोरिह कथं प्रयोगोपपत्तिरत आह— प्रविलापयन्तीति। लीनानि कुर्वन्तीत्यर्थः। अग्नौ हविषः प्रक्षेपणं नाम हविर्विलापनमेव हीति भावः॥२७॥
</details>

<details><summary>मूलम् - २८</summary>

द्रव्येति। द्रव्यं यज्ञो येषां ते द्रव्ययज्ञाः। साक्षाद्द्रव्यस्य यज्ञत्वरूपक्रियात्वाभावादाह— द्रव्यविनियोगमिति। अतीर्थे द्रव्य- विनियोगस्य व्यर्थत्वेन यज्ञतुल्यत्वाभावादाह— तीर्थेष्विति। गङ्गादिपुण्यक्षेत्रेष्वित्यर्थः। पात्रेष्विति वा। तपः कृच्छ्रचान्द्रायणादिलक्षणं यज्ञो येषां ते तपोयज्ञाः। योगयज्ञा इति। योगः पातञ्जलाभिमत ईश्वरप्रणिधानात्मकः। आत्मदर्शनयज्ञव्यावृत्त्यर्थमाह— 
</details>
