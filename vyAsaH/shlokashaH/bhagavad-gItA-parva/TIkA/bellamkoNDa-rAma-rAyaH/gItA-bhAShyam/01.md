+++
title = "०१"

+++

<details><summary>मूलम् - त्र्यम्बकः</summary>

अन्धो धृतराष्ट्रः स्वस्य (स्व)भारत-युद्ध-वृत्तान्त-कथनार्थं व्यासेन नियुक्तेन तद्दत्तशक्तिना च सञ्जयेन साकं प्रश्नोत्तरिकया व्यवहृतवान् इति कृत्वाह भगवान् व्यासः — **धृतराष्ट्र उवाचेति**। धृतं राष्ट्रं जगद् रूपं येन स धृतराष्ट्रेश्वर इति भगवत्-स्मरणात्मक-मङ्गलं व्यञ्जना-वृत्त्या भगवता बादरायणेन ग्रन्थादौ ग्रथितम्। यद्वा भारत-ग्रन्थान्तर्गतत्वात् तद् आदौ यन् मङ्गलं कृतं तद् एव गीता-शास्त्रस्यापि निर्विघ्न-परिसमाप्तये ऽलम् इति न पृथङ् मङ्गलं कृतम्। वस्तुतस्तु गीता-शास्त्रस्य “अशोच्यानित्य्”-आदित्वात् तद् आदौ “भगवान् उवाच” इति मङ्गलं ग्रथितम् एवेति बोध्यम्। **उवाचेति**। पप्रच्छेत्य् अर्थः। सञ्जयम् इति शेषः। 

तद् एवाह — **धर्मक्षेत्र इति** । हे सञ्जय ! धर्मक्षेत्रे कुरुक्षेत्रे युयुत्सवः समवेता मामकाः पाण्डवाश् चैव किम् अकुर्वतेत्य् अन्वयः। धर्मो यज्ञ-युद्धादिः श्रुत्य्-आदि-विहितः स्वर्गादि-हेतुः, तस्य क्षेत्रं विहित-स्थलं **धर्मक्षेत्रम्**। पुण्य-भूमित्वाद् अत्र कृतः स्वल्पो ऽपि धर्मो बहु-फल-दो भवतीति द्योतनार्थम् इदं विशेषणम्। **कुरुक्षेत्रे** कुरु-राज-पाल्य-भूमौ। योद्धुम् इच्छवो **युयुत्सवः**। युध्यतेः सन्नन्तादुः[^१_१६]। सन्त इति शेषः। **समवेताः** सङ्गताः। **ममेमे मामकाः** “तवकममकाव्-एक-वचने” इति ममकादेशः, मत्-पुत्राः दुर्योधनादयः। पाण्डोर् अपत्यानि **पाण्डवाः**, “तस्यापत्यम्” इत्य् अण्, धर्म-राजादयः। चकाराद् अन्ये सहाया राजानः। एवकाराच् चतुरङ्ग-सैन्यानि। **किम् अकुर्वत** किम् अनुष्ठितवन्तः? किं युद्धं चक्रुः, यद्वा सन्धिम् इति प्रश्नार्थः। कर्म-फलस्य विजयादि-रूपस्यात्मगामित्वाद् आत्मनेपद-निर्देशः ॥१॥

[^१_१६]: “सनाशंसभिक्ष उः” (पा.सू. ३.२.१६८) इति सूत्रेणेति शेषः।

[[१६]]
</details>

<details><summary>मूलम् - त्र्यम्बकः</summary>

**सञ्जय उवाच** । धृतराष्ट्रं प्रतीति शेषः। तद् एवाह — **दृष्ट्वेत्य्-आदिना**। [^२_१७]**दृष्ट्वेति**। राजा दुर्योधनस् तु तदा **व्यूढं** व्यूहाकारेण स्थितं **पाण्डवानीकं** पाण्डव-सेनां दृष्ट्वा, **आचार्यं** द्रोणम् **उपसङ्गम्य** उपसृत्य, वचनं वक्ष्यमाण-प्रकारं वाक्यम्, जात्य्-एक-वचनम्, वचनानीत्य् अर्थः। **अब्रवीद्** उवाच। पाकं पचतीति-वन्-निर्देशः सर्व-कवि-सम्मतत्त्वान् न पुनरुक्ति-दोषावहः ॥२॥

**पश्येति**। हे आचार्य! **धीमता** बुद्धि-शालिना तव शिष्येण द्रुपद-पुत्रेण धृष्टद्युम्नेन सेना-पतिना **व्यूढां** व्यूहाकारेण स्थापितां **महतीम्** अधिकाम् प्रबलां वा पाण्डु-पुत्राणां सम्बन्धिनीम् एतां पुरो-वर्तिनीं **चमूं** सेनां पश्य ॥३॥

**अत्रेति। अत्र** पाण्डव-सेनायां युधि युद्धे विषये भीमार्जुन-समाः **महेष्वासा** महाशरासनाः शूराः सन्तीति शेषः। तेषां नामान्य् आह — **युयुधान इत्य्-आदिना। युयुधानः** सात्यकिः । **महारथ इति** । आत्मानं सारथिं चाश्वान् रक्षन् युध्येत यो नरः। स महारथ-संज्ञः स्याद् । इत्य्-उक्त-लक्षणः ॥४॥

[^२_१७]: दृष्ट्वेत्य्-आदिनेति समग्रं सञ्जय-वचनं गृहीतम्। दृष्ट्वेतीति तु अस्यैव श्लोकस्य विवरणार्थं प्रतीक-ग्रहणम्।

[[१७]]
</details>

<details><summary>मूलम् - त्र्यम्बकः</summary>

**धृष्टकेतुर् इति**। अत्र वीर्यवान् इति, नरपुङ्गव इति च विशेषणे। अवशिष्टानि विशेष्याणीति विवेकः ॥५॥

**युधामन्युर् इति**। युधामन्युर् उत्तमौजाश् चेति विशेष्ये। तद्-विशेषणे—विक्रान्तो वीर्यवान् इति। **सौभद्रो** ऽभिमन्युः। “तस्येदम्” इत्य् अण्[^३_१८]। द्रौपद्या अपत्यानि द्रौपदेयाः[^४_१८]। “स्त्रीभ्यो ढग्” इति ढक्। एते सर्वे महारथा एव ॥६॥

**अस्माकम् इति**। सेनायाम् इति शेषः। ये **विशिष्टा** उत्कृष्टाः, महारथ-त्वेन गणनीयेत्य् अर्थः। मम सैन्यस्य नायकाः, तान् संज्ञार्थं ते तुभ्यं ब्रवीमि। हे द्विजोत्तम! तान् **निबोध** जानीहि॥७॥

**भवान् इति**। द्रोणाचार्येत्य् अर्थः। **समितिं** सङ्ग्रामं जयतीति समितिञ्-जय इति कृप-विशेषणम्[^५_१८]। **सौमदत्तिर्** भूरिश्रवाः॥८॥

**अन्येति**। **मदर्थे** मत्कृते **त्यक्त-जीविताः** विसृष्ट-प्राणाः — प्राणान् अपि त्यक्तुं व्यवसितवन्तः — प्राणैर् अप्य् अस्मद्-उपकार-करणे बद्ध-बुद्धय इत्य् अर्थः। न तु मरण-कातरा इति भावः। अनेन च दैवाद् अपजयो दुर्योधनस्य सूचितः। न तु तत्र दुर्योधनस्य तात्पर्यम् अस्तीति कल्पयितुं शक्यम्। अन्ये ऽपि शूरा बहवः सन्ति। सर्वे ऽपि **नाना-शस्त्र-प्रहरणाः** नाना-विध-शस्त्रादि-साधन-वन्तः युद्ध-विशारदाश् च भवन्तीति शेषः ॥९॥

[^३_१८]: ३. सुभद्राया अयम् सौभद्रः। अपत्यार्थे तु ढकि सौभद्रेय इति स्याद् इति भावः।

[^४_१८]: ४. द्रौपद्याः पञ्च पुत्राः — प्रथमः प्रतिविन्ध्यस् तु सुतसोमस् तथा परः। श्रुतकीर्तिः शतानीकः श्रुतकर्मा च पञ्चमः॥  
इति श्लोकोक्ताः।

[^५_१८]: ५. “सर्व-विशेषणं वा” इत्य्-अपि पाठः।

[[१८]]
</details>

<details><summary>मूलम् - त्र्यम्बकः</summary>

**अपर्याप्तम् इति। तत्** तस्मात् पूर्वोक्त-विधत्वाद् इत्य् अर्थः। भीष्माभिरक्षितम् अस्माकं बलम् **अपर्याप्तम्** असमग्रं पर-बल-विजयाक्षमम् इत्य् अर्थः। भीष्मस्य वृद्धत्वाद् इति भावः। इदं च भीष्म-सामर्थ्यापरिज्ञान-मूलकं वाक्यम्। भीष्मस्य धर्मिष्ठत्वेन पाण्डव-पक्ष-पातित्वाद् इति वा भावः। इदं दृश्यमानं भीमाभिरक्षितम् **एतेषां** पाण्डवानां बलं तु पर्याप्तम्। भीमस्य तरुणत्वात्, सर्व-धार्तराष्ट्र-वध-दीक्षितत्वाद्, आबाल्यात् स-सोदरस्य दुर्योधनस्य भीमेन बहुशो निर्जितत्वाच् च भय-हेतुर् भीमो दुर्योधनस्येति भावः ॥१०॥

**अयनेष्व् इति**। हि तस्मात् **सर्व एव** सर्वे च भवन्तः सर्वेषु **अयनेषु** स्थानेषु यथा-भागम् अवस्थिताः सन्तः भीष्मम् एव अभिरक्षन्तु। भीष्मस्य सेना-पतित्वात् तस्मिन् रक्षिते सर्व-सेना रक्षिता स्याद् इति भावः ॥११॥

**तस्येति**। प्रतापवान् **कुरु-वृद्धः** कुरुषु वृद्धः **पितामहो** भीष्मः, **तस्य** दुर्योधनस्य हर्षं **सञ्जनयन्** सम्यग् उत्पादयन् सन् उच्चैः सिंह-नादं **विनद्य** कृत्वेत्य् अर्थः। शङ्खं **दध्मौ** पूरयामास। सर्वोत्कृष्टतम-स्व-सामर्थ्य-प्रदर्शनार्थम् इति भावः ॥१२॥

[[१९]]
</details>

<details><summary>मूलम् - त्र्यम्बकः</summary>

**तत इति**। शङ्खादयो वाद्य-विशेषाः सहसैव **अभ्य् अहन्यन्त** वादिताः सेना-चारि-पुरुषैर् इति भावः। स **शब्दो** ध्वनिस् **तुमुलः** सङ्कुलो ऽभवत् ॥१३॥

**तत इति**। श्वेतैर्-हयैर्-युक्ते महति स्यन्दने स्थितौ **माधवः** कृष्णः, **पाण्डवो** ऽर्जुनश् च दिव्यौ शङ्खौ प्रदध्मतुर् एव ॥१४॥

**पाञ्चजन्यम् इति। हृषीकेशः** कृष्णः पाञ्चजन्यं शङ्खं दध्मौ। धनञ्जयो देवदत्तं दध्मौ। **भीम-कर्मा** शत्रु-भयङ्कर-व्यापारो [^१_२०]वृकस्योदरम् इवोदरं यस्य स **वृकोदरो** भीमः **पौण्ड्रं** तन्-नामकं महाशङ्खं दध्मौ ॥१५॥

**अनन्तेति**। **राजा जन-रञ्जकः कुन्ती-पुत्रः** श्लाघ्य-मातृ-वंशो युधिष्ठिरो ऽनन्त-विजयं दध्मौ। नकुलः सहदेवश् च द्वौ क्रमेण सुघोषं मणि-पुष्पकं च दध्मतुः ॥१६॥

**काश्य इति। परमेष्वासो महा-शरासनः**॥

**द्रुपद इति**। हे **पृथिवी-पते**! काश्य्-आदयः सर्वशः पृथक्-पृथक् शङ्खान् दध्मुः ॥१७, १८॥

[^१_२०]:  
    > यस्य तीक्ष्णो वृको नाम जठरे हव्य-वाहनः।  
    > मया दत्तः स धर्मात्मा तेन चासौ वृकोदरः॥  
    इति मात्स्य-वचनात् वृको नामाग्निर् उदरे यस्य स वृकोदरो भीमः। तेन बह्व्-अन्न-पचन-सामर्थ्याद् अति-बलिष्ठत्वं सूचितम् इति परे। वृकस्येव कृशम् उदरं यस्येत्य् अन्ये।

[[२०]]
</details>

<details><summary>मूलम् - त्र्यम्बकः</summary>

स इति। तुमुलः स घोषो नभश्च पृथिवीं च [^१_२१]अनुनादयन् प्रतिध्वनयन् सन् धार्तराष्ट्राणां हृदयानि व्यदारयत् बिभेदैव[^२_२१]॥१९॥

अथेति। अथ कपिध्वजः हनुमत्केतुः पाण्डवः अर्जुनः व्यवस्थितान् युद्धाय समवस्थितान् धार्तराष्ट्रान् दृष्ट्वा शस्त्रसम्पाते शस्त्रप्रयोगे प्रवृत्ते सति धनुः गाण्डीवम् उद्यम्य उद्धृत्य॥२०॥

हृषीकेशमिति। हे महीपते धृतराष्ट्र ! हृषीकेशं प्रति तदा इदं वक्ष्यमाणं वाक्यं वचनमाह— हे अच्युत! मे रथमुभयोः सेनयोर्मध्ये स्थापय॥२१॥

यावदिति। यावदहं योद्धुकामान् योद्धुं कामो येषां तान् , ‘तुम् काममनसोरपि’ इति मकारलोपः, अवस्थितानेतान् निरीक्षे, तावत् स्थापयेत्यर्थः। अस्मिन् रणसमुद्यमे युद्धव्यापारे कैः सह मया योद्धव्यम् ?॥२२॥

[^१_२१]: ‘व्यनुनादयन्’ इति पाठः संभाव्यते। 

[^२_२१]: ‘बिभेदैव’ इति एवकारस्य भिन्नक्रमेण योजना प्रदर्शिता। 

[[२१]]
</details>

<details><summary>मूलम् - त्र्यम्बकः</summary>

योत्स्यमानानिति। युद्धे दुर्बुद्धेः धार्तराष्ट्रस्य दुर्योधनस्य प्रियचिकीर्षवः प्रियं कर्तुमिच्छवः सन्तः ये एते अत्र समागताः, योत्स्यमानान् युद्धं करिष्यतः तान् अहम् अवेक्षे पश्यामि॥२३॥

एवमिति, भीष्मेति च। एवं गुडाकेशेन अर्जुनेनोक्तो हृषीकेशः, हे भारत धृतराष्ट्र ! उभयोः सेनयोर्मध्ये भीष्मद्रोणप्रमुखतः भीष्मद्रोणयोरग्रे । सार्वविभक्तिकस्तसिः। सर्वेषां महीक्षितां राज्ञां च प्रमुखतः रथोत्तमं स्थापयित्वा ‘हे पार्थ! एतान् समवेतान् कुरून् कुरुवंशजान् दुर्योधनादीन् पश्य’ इत्युवाच॥२४,२५॥ 

तत्रेति। अथ पार्थः तत्र युद्धभुवि उभयोः सेनयोरपि स्थितान् - पितॄन् , पितामहान् , आचार्यान् , मातुलान् , भ्रातॄन् , पुत्रान् पौत्रान् , सखीन् , तथा तद्वत् श्वशुरान् , सुहृदश्चापि अपश्यत्॥२६ १/२ ॥

तानिति। स कौन्तेयः कुन्तीपुत्रः अवस्थितान् तान् सर्वान् बन्धून् समीक्ष्य दृष्ट्वा परया अधिकया कृपया आविष्टः विषीदन् विषादं गच्छन् इदं वक्ष्यमाणं वचनमब्रवीत्॥२७ १/२ ॥

दृष्ट्वेति, सीदन्तीति च। हे कृष्ण ! युयुत्सुं योद्धुमिच्छुं समुपस्थितम् युयुत्सया समागतमित्यर्थः। इमं स्वजनं दृष्ट्वा मम गात्राणि सीदन्ति अवसादं प्राप्नुवन्ति, मुखं च परिशुष्यति । मे शरीरे वेपथुः कम्पः, रोमहर्षो रोमाञ्चश्च जायते॥२८, २९॥

गाण्डीवमिति। मे हस्ताद् गाण्डीवं स्रंसते भ्रश्यति। मे त्वक् च परिदह्यत एव। अहमवस्थातुं न शक्नोमि। मे मनः भ्रमतीव॥३०॥

निमित्तानीति। हे केशव! विपरीतानि निमित्तानि च पश्यामि। आहवे युद्धे स्वजनं हत्वा श्रेयो नैवानुपश्यामि॥३१॥

[[२२]] [[२३]]
</details>

<details><summary>मूलम् - त्र्यम्बकः</summary>

नेति। हे कृष्ण ! विजयं न काङ्क्षे नेच्छामि। राज्यं च न काङ्क्षे। सुखानि च न काङ्क्षे। हे गोविन्द ! नः राज्येन किम्? भोगैः किम्? जीवितेनापि किम्?॥३२॥

येषामिति। नः अस्माभिः येषामर्थे राज्यं काङ्क्षितं, भोगाः काङ्क्षिताः, सुखानि च काङ्क्षितानि, त इमे प्राणान् धनानि च त्यक्त्वा युद्धेऽवस्थिताः॥३३॥

आचार्या इति। आचार्यादिशब्दानां ते इति पूर्वश्लोकस्थतच्छब्देनान्वयः॥३४॥

एतानिति। हे मधुसूदन ! घ्नतोऽपि मां मारयतोऽपि एतान् आचार्यादीन् त्रैलोक्यराज्यस्य हेतोरपि हन्तुं नेच्छामि, किं पुनर्महीकृते भूम्यर्थम्?॥३५॥

[[२४]]
</details>

<details><summary>मूलम् - त्र्यम्बकः</summary>

निहत्येति। हे जनार्दन ! धार्तराष्ट्रान् निहत्य, तद्धननादित्यर्थः, नः का प्रीतिः स्यात्? न काऽपीत्यर्थः। [^१_२५]मधुसूदन जनार्दनेति सम्बुद्धिद्वयेन दुष्टराक्षसजनहननमेव तवापि सम्मतम् , न त्वाचार्यादिस्वजनहननमिति सूच्यते। एतान् आततायिनः - ‘अग्निदो गरद- श्चैव शस्त्रपाणिर्धनापहः। क्षेत्रदारहरौ चैव षडेते आततायिनः॥’ इत्युक्तलक्षणान् हत्वा, एतद्धननादित्यर्थः, अस्मान् पापमेवाश्रयेत् भजेत्। यद्यपि ‘आततायिनमायान्तं हन्यादेवाविचारयन्’ इति शास्त्रादाततायिहननं धर्म एव, तथापि धर्मेऽप्यधर्मभ्रमादेवमुक्त- मर्जुनेनेति बोध्यम्॥३६॥

तस्मादिति। तस्मात् सबान्धवान् धार्तराष्ट्रान् हन्तुं वयं नार्हाः, हे माधव! स्वजनं हत्वा कथं वा सुखिनः स्याम भवेम?॥३७॥

यद्यपीति। यद्यपि विचार्यमाणे लोभोपहतचेतसः एते कुलक्षयकृतं दोषं, मित्रद्रोहे पातकं च न पश्यन्ति॥३८॥

कथमिति। तथापीति शेषः। हे जनार्दन ! कुलक्षयकृतं दोषं प्रपश्यद्भिः अस्माभिरस्मात् पापान्निवर्तितुं कथं न ज्ञेयम्?॥३९॥

कुलक्षय इति। कुलक्षये सति सनातनाः कुलधर्माः प्रणश्यन्ति। धर्मे नष्टे सति कृत्स्नं कुलम् अधर्मोऽभिभवत्युत तिरस्करोत्येव ॥४०॥

[^१_२५]: मधुनामकराक्षसघातक , असुराणां नरकादिप्रापक (द्र.भ.गी. १०-१८) इत्यर्थकसंबुद्धिद्वयसूचितमर्थमाह— मध्विति। 

[[२५]]
</details>

<details><summary>मूलम् - त्र्यम्बकः</summary>

अधर्मेति। हे कृष्ण ! अधर्माभिभवाद्धेतोः कुलस्त्रियः प्रदुष्यन्ति प्रकर्षेण दुष्टा भवन्ति। हे वार्ष्णेय वृष्णिवंशप्रसूत! स्त्रीषु दुष्टासु सतीषु वर्णसङ्करो जायते॥४१॥

सङ्कर इति। सङ्करः कुलघ्नानां वंशनाशकानां, कुलस्य च नरकायैव भवति। हि यतः एषां पितरः लुप्तपिण्डोदकक्रियाः सन्तः पतन्ति॥४२॥

दोषैरिति। कुलघ्नानां वर्णसङ्करकारकैरेतैर्दोषैः शाश्वता जातिधर्माः, कुलधर्माश्च उत्साद्यन्ते नाश्यन्ते॥४३॥

उत्सन्नेति। हे जनार्दन ! उत्सन्नकुलधर्माणां मनुष्याणां नरके वासो नियतं निश्चयेन भवतीत्यनुशुश्रुम वृद्धेभ्यः श्रुतवन्तः ॥४४॥

अहो इति। अहो बतेति खेदातिशये। वयं महत् पापं कर्तुं व्यवसिता निश्चितवन्तः- यद् यस्माद् राज्यसुखलोभेन स्वजनं हन्तुम् उद्यता उद्युक्ताः॥४५॥

[[२६]]
</details>

<details><summary>मूलम् - त्र्यम्बकः</summary>

यदीति। अशस्त्रम् अप्रतीकारं प्रतिक्रियाशून्यं मां शस्त्रपाणयो धार्तराष्ट्राः रणे हन्युर्यदि, तद् हननं मे क्षेमतरं भवेत्॥४६॥

एवमिति। अर्जुनः संख्ये युद्धे एवमुक्त्वा सशरं चापं विसृज्य शोकसंविग्नमानसः शोकव्याकुलचित्तः सन् रथोपस्थे रथमध्ये उपाविशत् तस्थौ॥४७॥

\[इतीति।\] इतिशब्दः समाप्तौ। श्रीयुक्तो भगवान् श्रीभगवान्। यद्यपि भगान्तःपातिनी श्रीः, तथापि तस्याः पुनरुक्तिः श्रियः प्राधान्यद्योतनाय। [^१_२७]श्रीभगवता गीता उक्ताः श्रीभगवद्गीताः। [^२_२७]श्रीयुक्ता भगवद्गीता इति वा । तासूपनिषत्सु इति ‘सिंहो माणवकः’ इतिवद् गौणप्रयोगः। [^३_२७]संसारशिथिलीकरणादिगुणसादृश्याद् गीतानामुपनिषत्त्वमौपचारिकम्। [^४_२७]यद्वा उपनिषच्छब्दो ब्रह्मात्मैक् य- विद्यापरः। तद्योगाद् यथोपनिषदामुपनिषत्त्वव्यवहारः, एवं गीतानामपीति। अत्र च पक्षे उपनिषच्छब्दो योगरूड्या वेदान्तपरः[^५_२७] , योगेन तु गीतापर इति बोध्यम्। एतावता अत्र ‘उपनिषत्सु’ इत्यस्य उपनिषद्विद्याप्रतिपादिकासु इति निष्कृष्टार्थः सिद्धः। [^६_२७]अथवा ‘उपनिषत्सु’ इत्यस्य लक्षणया उपनिषदपरपर्यायवेदान्तार्थप्रतिपादिकासु इत्यर्थो वाच्यः। उपनिषत्त्वमेव स्फुटयितुमाह— ब्रह्मविद्यायामिति । ब्रह्मज्ञानप्रदास्वित्यर्थः। योगशास्त्र इति । कर्मज्ञानयोगद्वयं यस्मादिदं शास्ति तस्मादुच्यते योगशास्त्रमिति। श्रीकृष्णार्जुनयोः संवाद उक्तिप्रत्युक्तिरूपो यस्मिन् तस्मिन् । षष्ठीतत्पुरुषो वा। अर्जुनविषादयोगः अर्जुनविषादसङ्गतिः, ‘योगः सन्नहनोपायध्यानसङ्गतियुक्तिषु’ इति कोशात्। अस्मिन्नध्यायेऽर्जुनविषादस्य सङ्गतत्वादस्येदं नाम। यद्यप्यशोच्यानित्यारब्धस्यैव ग्रन्थस्य योगशास्त्रमिति व्यवहारस्तथापि योगशास्त्रोपोद्घातत्वादस्याध्यायस्य योगशास्त्रान्तःपातित्वमिति बोध्यम्। अनेन च विषाद- योगाध्यायेन संसारे दृष्टदोषस्य जातविषादस्य योगशास्त्रे प्रवृत्तिः स्यादिति विषयेषु दोषदृष्टिस्तावत् कार्या मुमुक्षुणेति शास्यते। अत एवास्याप्यध्यायस्य योगशास्त्रत्वम्। 

॥इति श्रीबेल्लङ्कोण्डोपनामकरामकविकृते श्रीभगवद्गीताभाष्यार्कप्रकाशे प्रथमोऽध्यायः॥१॥


[^१_२७]: श्रीभगवद्गीतासु इति पाठमवलम्ब्य व्याचष्टे— श्रीभगवता इत्यादि। श्रीमद्भगवद्गीतासु इति पाठोऽपि अनयैव रीत्या व्याख्येयः। 

[^२_२७]: प्रथमव्याख्याने श्रीमत्त्वं भगवतो विशेषणम् , द्वितीये तु गीतायाः। 

[^३_२७]: उपनिषदो वेदान्ताः। ‘षदॢ विशरणगत्यवसादनेषु’ इत्यस्माद् धातोर्निष्पन्नः उपनिषच्छब्दः संसारशिथिलीकरणा- द्यर्थयोगाद् वेदान्तेषु मुख्यः। गीतासु तु गौण इति भावः। 

[^४_२७]: गीतासु उपनिषच्छब्दस्य मुख्यत्वायाह— यद्वेति। 

[^५_२७]: प्रयोगप्राचुर्यादिति भावः। 

[^६_२७]: रूढिपूर्वक- लक्षणाया योगापेक्षया प्राबल्यमभिप्रेत्याह— अथवेति। 

[[२७]]
</details>
