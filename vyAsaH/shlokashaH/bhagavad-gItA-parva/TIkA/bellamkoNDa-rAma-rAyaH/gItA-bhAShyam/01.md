+++
title = "०१"

+++

भाष्यार्क-प्रकाशः

अन्धो धृतराष्ट्रः स्वस्य (स्व)भारत-युद्ध-वृत्तान्त-कथनार्थं व्यासेन नियुक्तेन तद्दत्तशक्तिना च सञ्जयेन साकं प्रश्नोत्तरिकया व्यवहृतवान् इति कृत्वाह भगवान् व्यासः — **धृतराष्ट्र उवाचेति**। धृतं राष्ट्रं जगद् रूपं येन स धृतराष्ट्रेश्वर इति भगवत्-स्मरणात्मक-मङ्गलं व्यञ्जना-वृत्त्या भगवता बादरायणेन ग्रन्थादौ ग्रथितम्। यद्वा भारत-ग्रन्थान्तर्गतत्वात् तद् आदौ यन् मङ्गलं कृतं तद् एव गीता-शास्त्रस्यापि निर्विघ्न-परिसमाप्तये ऽलम् इति न पृथङ् मङ्गलं कृतम्। वस्तुतस्तु गीता-शास्त्रस्य “अशोच्यानित्य्”-आदित्वात् तद् आदौ “भगवान् उवाच” इति मङ्गलं ग्रथितम् एवेति बोध्यम्। **उवाचेति**। पप्रच्छेत्य् अर्थः। सञ्जयम् इति शेषः। 

तद् एवाह — **धर्मक्षेत्र इति** । हे सञ्जय ! धर्मक्षेत्रे कुरुक्षेत्रे युयुत्सवः समवेता मामकाः पाण्डवाश् चैव किम् अकुर्वतेत्य् अन्वयः। धर्मो यज्ञ-युद्धादिः श्रुत्य्-आदि-विहितः स्वर्गादि-हेतुः, तस्य क्षेत्रं विहित-स्थलं **धर्मक्षेत्रम्**। पुण्य-भूमित्वाद् अत्र कृतः स्वल्पो ऽपि धर्मो बहु-फल-दो भवतीति द्योतनार्थम् इदं विशेषणम्। **कुरुक्षेत्रे** कुरु-राज-पाल्य-भूमौ। योद्धुम् इच्छवो **युयुत्सवः**। युध्यतेः सन्नन्तादुः[^1_pg१६]। सन्त इति शेषः। **समवेताः** सङ्गताः। **ममेमे मामकाः** “तवकममकाव्-एक-वचने” इति ममकादेशः, मत्-पुत्राः दुर्योधनादयः। पाण्डोर् अपत्यानि **पाण्डवाः**, “तस्यापत्यम्” इत्य् अण्, धर्म-राजादयः। चकाराद् अन्ये सहाया राजानः। एवकाराच् चतुरङ्ग-सैन्यानि। **किम् अकुर्वत** किम् अनुष्ठितवन्तः? किं युद्धं चक्रुः, यद्वा सन्धिम् इति प्रश्नार्थः। कर्म-फलस्य विजयादि-रूपस्यात्मगामित्वाद् आत्मनेपद-निर्देशः ॥१॥

[^1_pg१६]: “सनाशंसभिक्ष उः” (पा.सू. ३.२.१६८) इति सूत्रेणेति शेषः।

[[pg१६]]

**सञ्जय उवाच** । धृतराष्ट्रं प्रतीति शेषः। तद् एवाह — **दृष्ट्वेत्य्-आदिना**। [^2_pg१७]**दृष्ट्वेति**। राजा दुर्योधनस् तु तदा **व्यूढं** व्यूहाकारेण स्थितं **पाण्डवानीकं** पाण्डव-सेनां दृष्ट्वा, **आचार्यं** द्रोणम् **उपसङ्गम्य** उपसृत्य, वचनं वक्ष्यमाण-प्रकारं वाक्यम्, जात्य्-एक-वचनम्, वचनानीत्य् अर्थः। **अब्रवीद्** उवाच। पाकं पचतीति-वन्-निर्देशः सर्व-कवि-सम्मतत्त्वान् न पुनरुक्ति-दोषावहः ॥२॥

**पश्येति**। हे आचार्य! **धीमता** बुद्धि-शालिना तव शिष्येण द्रुपद-पुत्रेण धृष्टद्युम्नेन सेना-पतिना **व्यूढां** व्यूहाकारेण स्थापितां **महतीम्** अधिकाम् प्रबलां वा पाण्डु-पुत्राणां सम्बन्धिनीम् एतां पुरो-वर्तिनीं **चमूं** सेनां पश्य ॥३॥

**अत्रेति। अत्र** पाण्डव-सेनायां युधि युद्धे विषये भीमार्जुन-समाः **महेष्वासा** महाशरासनाः शूराः सन्तीति शेषः। तेषां नामान्य् आह — **युयुधान इत्य्-आदिना। युयुधानः** सात्यकिः । **महारथ इति** । आत्मानं सारथिं चाश्वान् रक्षन् युध्येत यो नरः। स महारथ-संज्ञः स्याद् । इत्य्-उक्त-लक्षणः ॥४॥

[^2_pg१७]: दृष्ट्वेत्य्-आदिनेति समग्रं सञ्जय-वचनं गृहीतम्। दृष्ट्वेतीति तु अस्यैव श्लोकस्य विवरणार्थं प्रतीक-ग्रहणम्।

[[pg१७]]

**धृष्टकेतुर् इति**। अत्र वीर्यवान् इति, नरपुङ्गव इति च विशेषणे। अवशिष्टानि विशेष्याणीति विवेकः ॥५॥

**युधामन्युर् इति**। युधामन्युर् उत्तमौजाश् चेति विशेष्ये। तद्-विशेषणे—विक्रान्तो वीर्यवान् इति। **सौभद्रो** ऽभिमन्युः। “तस्येदम्” इत्य् अण्[^3_pg१८]। द्रौपद्या अपत्यानि द्रौपदेयाः[^4_pg१८]। “स्त्रीभ्यो ढग्” इति ढक्। एते सर्वे महारथा एव ॥६॥

**अस्माकम् इति**। सेनायाम् इति शेषः। ये **विशिष्टा** उत्कृष्टाः, महारथ-त्वेन गणनीयेत्य् अर्थः। मम सैन्यस्य नायकाः, तान् संज्ञार्थं ते तुभ्यं ब्रवीमि। हे द्विजोत्तम! तान् **निबोध** जानीहि॥७॥

**भवान् इति**। द्रोणाचार्येत्य् अर्थः। **समितिं** सङ्ग्रामं जयतीति समितिञ्-जय इति कृप-विशेषणम्[^5_pg१८]। **सौमदत्तिर्** भूरिश्रवाः॥८॥

**अन्येति**। **मदर्थे** मत्कृते **त्यक्त-जीविताः** विसृष्ट-प्राणाः — प्राणान् अपि त्यक्तुं व्यवसितवन्तः — प्राणैर् अप्य् अस्मद्-उपकार-करणे बद्ध-बुद्धय इत्य् अर्थः। न तु मरण-कातरा इति भावः। अनेन च दैवाद् अपजयो दुर्योधनस्य सूचितः। न तु तत्र दुर्योधनस्य तात्पर्यम् अस्तीति कल्पयितुं शक्यम्। अन्ये ऽपि शूरा बहवः सन्ति। सर्वे ऽपि **नाना-शस्त्र-प्रहरणाः** नाना-विध-शस्त्रादि-साधन-वन्तः युद्ध-विशारदाश् च भवन्तीति शेषः ॥९॥

[^3_pg१८]: ३. सुभद्राया अयम् सौभद्रः। अपत्यार्थे तु ढकि सौभद्रेय इति स्याद् इति भावः।

[^4_pg१८]: ४. द्रौपद्याः पञ्च पुत्राः — प्रथमः प्रतिविन्ध्यस् तु सुतसोमस् तथा परः। श्रुतकीर्तिः शतानीकः श्रुतकर्मा च पञ्चमः॥  
इति श्लोकोक्ताः।

[^5_pg१८]: ५. “सर्व-विशेषणं वा” इत्य्-अपि पाठः।

[[pg१८]]

**अपर्याप्तम् इति। तत्** तस्मात् पूर्वोक्त-विधत्वाद् इत्य् अर्थः। भीष्माभिरक्षितम् अस्माकं बलम् **अपर्याप्तम्** असमग्रं पर-बल-विजयाक्षमम् इत्य् अर्थः। भीष्मस्य वृद्धत्वाद् इति भावः। इदं च भीष्म-सामर्थ्यापरिज्ञान-मूलकं वाक्यम्। भीष्मस्य धर्मिष्ठत्वेन पाण्डव-पक्ष-पातित्वाद् इति वा भावः। इदं दृश्यमानं भीमाभिरक्षितम् **एतेषां** पाण्डवानां बलं तु पर्याप्तम्। भीमस्य तरुणत्वात्, सर्व-धार्तराष्ट्र-वध-दीक्षितत्वाद्, आबाल्यात् स-सोदरस्य दुर्योधनस्य भीमेन बहुशो निर्जितत्वाच् च भय-हेतुर् भीमो दुर्योधनस्येति भावः ॥१०॥

**अयनेष्व् इति**। हि तस्मात् **सर्व एव** सर्वे च भवन्तः सर्वेषु **अयनेषु** स्थानेषु यथा-भागम् अवस्थिताः सन्तः भीष्मम् एव अभिरक्षन्तु। भीष्मस्य सेना-पतित्वात् तस्मिन् रक्षिते सर्व-सेना रक्षिता स्याद् इति भावः ॥११॥

**तस्येति**। प्रतापवान् **कुरु-वृद्धः** कुरुषु वृद्धः **पितामहो** भीष्मः, **तस्य** दुर्योधनस्य हर्षं **सञ्जनयन्** सम्यग् उत्पादयन् सन् उच्चैः सिंह-नादं **विनद्य** कृत्वेत्य् अर्थः। शङ्खं **दध्मौ** पूरयामास। सर्वोत्कृष्टतम-स्व-सामर्थ्य-प्रदर्शनार्थम् इति भावः ॥१२॥

[[pg१९]]

**तत इति**। शङ्खादयो वाद्य-विशेषाः सहसैव **अभ्य् अहन्यन्त** वादिताः सेना-चारि-पुरुषैर् इति भावः। स **शब्दो** ध्वनिस् **तुमुलः** सङ्कुलो ऽभवत् ॥१३॥

**तत इति**। श्वेतैर्-हयैर्-युक्ते महति स्यन्दने स्थितौ **माधवः** कृष्णः, **पाण्डवो** ऽर्जुनश् च दिव्यौ शङ्खौ प्रदध्मतुर् एव ॥१४॥

**पाञ्चजन्यम् इति। हृषीकेशः** कृष्णः पाञ्चजन्यं शङ्खं दध्मौ। धनञ्जयो देवदत्तं दध्मौ। **भीम-कर्मा** शत्रु-भयङ्कर-व्यापारो [^1_pg२०]वृकस्योदरम् इवोदरं यस्य स **वृकोदरो** भीमः **पौण्ड्रं** तन्-नामकं महाशङ्खं दध्मौ ॥१५॥

**अनन्तेति**। **राजा जन-रञ्जकः कुन्ती-पुत्रः** श्लाघ्य-मातृ-वंशो युधिष्ठिरो ऽनन्त-विजयं दध्मौ। नकुलः सहदेवश् च द्वौ क्रमेण सुघोषं मणि-पुष्पकं च दध्मतुः ॥१६॥

**काश्य इति। परमेष्वासो महा-शरासनः**॥

**द्रुपद इति**। हे **पृथिवी-पते**! काश्य्-आदयः सर्वशः पृथक्-पृथक् शङ्खान् दध्मुः ॥१७, १८॥

[^1_pg२०]:  
    > यस्य तीक्ष्णो वृको नाम जठरे हव्य-वाहनः।  
    > मया दत्तः स धर्मात्मा तेन चासौ वृकोदरः॥  
    इति मात्स्य-वचनात् वृको नामाग्निर् उदरे यस्य स वृकोदरो भीमः। तेन बह्व्-अन्न-पचन-सामर्थ्याद् अति-बलिष्ठत्वं सूचितम् इति परे। वृकस्येव कृशम् उदरं यस्येत्य् अन्ये।

