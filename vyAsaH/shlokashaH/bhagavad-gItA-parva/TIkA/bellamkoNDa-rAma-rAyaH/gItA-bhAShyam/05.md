+++
title = "०५"

+++

<details><summary>मूलम् - १</summary>

द्वितीयेऽध्याये कर्मयोगं ज्ञानयोगं च प्रतिपाद्य तत्र कर्मणो ज्ञानस्य श्रेयस्त्वमुपपादितं भगवता। अत एव तृतीये— ‘ज्यायसी चेत् कर्मणस्ते मता बुद्धिर्जनार्दन’ इत्यर्जुनेनोक्तम्। ततस्तृतीये ज्ञानयोगस्य साङ्ख्यविषयत्वात् कर्मयोगस्य च योगिविषयत्वाद् अर्जुनस्य चासाङ्ख्यत्वात् कर्मयोग एव कर्तव्य इति प्रतिपादितम्। चतुर्थे स्वयमेव भगवान् ज्ञानयोगं पुनः प्रशशंस। तदन्ते च ‘ज्ञानेन संशयं छित्त्वा योगमातिष्ठे’त्यर्जुनाय योग एवोपदिष्टः। एवं स्थिते अर्जुनः पृच्छति पञ्चमाध्याये— संन्यासमिति। 

ननु कर्मयोगज्ञानयोगयोर्द्वयोरपि निःश्रेयसहेतुत्वं भगवतोक्तम्। तत्र मुक्तिं प्रति साक्षात्साधनत्वं, कर्मयोगसाध्यत्वं च ज्ञानस्य प्रतिपादयन् , कर्मयोगस्य ज्ञानयोगद्वारा मुक्तिहेतुत्वं न तु साक्षादिति च प्रतिपादयन् , कर्मयोगाज्ज्ञानयोगमेव श्रेयांसं स्थापयामास भगवान्। अर्जुनस्य च ज्ञानयोगानधिकारित्वेन ‘कुरु कर्मैव तस्मात्त्वम्’ इति कर्मयोगमेव श्रेयस्करं प्रतिपादयामास। एवं स्थिते कथमर्जुनस्येह प्रश्नावकाशः, स्वस्य कर्मयोग एव श्रेयानिति, द्वयोर्ज्ञानयोग एव श्रेयानिति च स्फुटमुक्तत्वाद् भगवता, अर्जुनेन च सावधानं ज्ञातत्वात् तदर्थस्येति चेत्? उच्यते— नायमर्जुनस्य प्रश्नः कर्मयोगज्ञानयोगयोस्तारतम्यज्ञानार्थः; नापि कर्मज्ञानयोः; किं तर्हि? संन्यासकर्मयोगयोः। प्रश्नसामर्थ्याच्चास्य संन्यासस्य ज्ञानरहितसंन्यासत्वमवगम्यते। यद्यपि ‘न च संन्यसनादेव सिद्धिं समधिगच्छती’ति ज्ञानरहितसंन्यासस्य सिद्ध्यहेतुत्वमुक्तम्; ‘कर्मणैव हि संसिद्धिमास्थिता जनकादयः’ इति कर्मयोगस्य सिद्धिहेतुत्वं चोक्तं भगवता; तेन च संन्यासाज्ज्ञानहीनात् कर्मयोगः श्रेयानिति ज्ञातुं शक्यम् , तथापि विस्तरेण बुभुत्सया पृष्टमर्जुनेनेति बोध्यम्।  

[[२६०]]

‘संन्यासं योगं च शंससी’त्यर्जुनेनोक्तम्। तत्र क्व संन्यास उक्तः? क्व वा योगः? इत्यत आह— कर्मणीत्यादि। 

कालभेदेनेति। ‘योगमादौ कृत्वा पश्चात् संन्यासं कुरु’ इत्यनुक्तत्वादित्यर्थः। 

शङ्कते— ननु चेति। ‘लोकेऽस्मिन् द्विविधा निष्ठा पुरा प्रोक्ता मयानघ !। ज्ञानयोगेन साङ्ख्यनां कर्मयोगेन योगिनाम्॥’ इति भिन्नपुरुषविषययोः ज्ञानकर्मणोरन्यतरस्य श्रेयस्करत्वज्ञानेन नार्जुनस्य किमपि फलम्; सत्यपि ज्ञानयोगस्य कर्मयोगस्य वा उत्कर्षे कर्मिणा ज्ञानस्य, ज्ञानिना कर्मणश्च कर्तुमशक्यत्वात् ; अतो व्यर्थोऽयं प्रश्न इति शङ्कितुराशयः। अङ्गीकृत्य परिहरति— सत्यमिति। न त्वदुक्तविधोऽर्जुनस्याभिप्रायः, किन्तु भिन्नविधः। तमेवार्जुनाभिप्रायं दर्शयति— पूर्वेति। प्राधान्यमन्तरेण प्राधान्यज्ञानं विनेत्यर्थः। अनयोरिदं प्रधानमिति ज्ञात्वैव प्रधाने ज्ञानयोगे कर्ता प्रवर्तते। एवं प्रधानत्वादेव संन्यासः कर्तव्यतया भगवता चतुर्थाध्यायेऽभिहितः। नन्वेवं कर्मयोगात् कर्मसंन्यासः प्रधान इत्यभिहितप्राय एवेति पुनः प्रश्नोऽनुपपन्न इत्यत आह— अनात्मविदपीति। अज्ञः प्राज्ञो वा सर्वोऽपि जनः प्रधानमेवानुतिष्ठासति, न त्वप्रधानमिति कृत्वा प्रधाने कर्मसंन्यासे अज्ञोऽपि प्रवर्तेतैव। तस्य चाज्ञस्य किं संन्यासः श्रेयान् उत कर्मयोग इति युज्यते प्रश्नोऽर्जुनस्येति भावः। ननु ‘ज्ञानयोगेन साङ्ख्याना’मिति प्राज्ञस्यैव संन्यासविधानात् कथमज्ञस्य पाक्षिक् यपि संन्यासे प्रवृत्तिः? अत आह— न पुनरिति। ‘कर्मसंन्यासस्यात्मवित्कर्तृकत्वमेव विवक्षितमिति तु न’ - एवं मन्वानस्या- र्जुनस्य प्रश्नो नानुपपन्न इति सम्बन्धः। यदि भगवता कर्मसंन्यास आत्मविद्विषय एव, न त्वज्ञविषय इति विवक्षितम् , तर्हि ‘न च संन्यसनादेव सिद्धिं समधिगच्छती’ति ज्ञानहीनसंन्यासास्तित्वं कथं बोध्येत? न हि ज्ञानहीनसंन्यासस्यैवाभावे ततः सिद्धिर्नास्तीति वक्तुं शक्यते। तस्मात् संन्यासस्याप्यनात्मविद्विषयत्वमस्तीत्यर्जुनस्याभिप्रायः। युक्तं चेदम् ; विद्वत्संन्यासस्येव विविदिषासंन्यासस्यापि शास्त्रसिद्धत्वात्। विविदिषुर्विद्यासिद्ध्यर्थं यज्ञादिकर्मयोगमिव पक्षे संन्यासमपि कुर्यादेव। तस्मादनात्मविदपि संन्यासे कर्ता पक्षे प्राप्त एवेति कृत्वा ‘किमज्ञस्य संन्यासः श्रेयानुत कर्मयोगः’ इति प्रश्न उचित एवार्जुनस्य।  

[[२६१]] [[२६२]]

ननु संन्यासात् केवलात् सिद्धिर्नास्ति, ‘कर्मणैव संसिद्धिमास्थिताः’ इति च केवलसंन्यासात् कर्मयोगस्य प्राशस्त्यं प्रतिपादितमेवेति व्यर्थोऽयं प्रश्न इति चेत्? मैवम् ; संसिद्धिशब्दस्य चित्तशुद्ध्यर्थकत्वात् , सिद्धिशब्दस्य च मोक्षार्थकत्वात्। यथा केवलसंन्यासान्न मोक्षः, तथा कर्मयोगादपि नैव मोक्षः, यथा कर्मयोगाच्चित्तशुद्धिस्तथा केवलसंन्यासादपि स्यादेव चित्तशुद्धिः, अन्यथा विविदिषासंन्यासविधायकशास्त्रानर्थक्यप्रसङ्गात्। तस्मादज्ञकर्तृकयोः संन्यासकर्मयोगयोः समबलत्वमेव सिद्धमतीतग्रन्थे, न तु विषमबलत्वमिति कृत्वा तयोस्तारतम्यजिज्ञासया प्रश्नोऽयमुचित एवार्जुनस्य। न च - विस्तरेण बुभुत्सया पृष्टमिति स्ववचन- व्याघातस्तवेति - वाच्यम् ; प्रश्ने एकस्मिन्नप्यनेकाभिप्रायकल्पनस्य गुणत्वात्। 

ननु परहृदयस्याप्रत्यक्षत्वात् कथं त्वया विदितोऽर्जुनस्याभिप्रायः? इत्यत आह— प्रतिवचनेति। किं तत् प्रतिवचनम् , कथं वा तन्निरूपणमिति पृच्छति— कथमिति। तत्र प्रतिवचनं दर्शयति— संन्यासेति। ‘संन्यासः कर्मयोगश्च निःश्रेयसकरावुभौ। तयोस्तु कर्मसंन्यासात् कर्मयोगो विशिष्यते॥’ इति श्लोकरूपं प्रतिवचनमित्यर्थः। तन्निरूपणं कथयति— एतदिति। प्रतिवचनवाक्यम् एतच्छब्दार्थः। एतन्निरूप्यं वस्तु दर्शयिष्यामः, तथाहीति शेषः। यद्वा एषः अर्जुनाभिप्रायो निरूप्यो यस्य तद् एतन्निरूप्यमिति प्रतिवचनविशेषणम्। निरूपणप्रकारं दर्शयति— किमनेनेत्यादिना। अनेन प्रतिवचनेन कर्मयोगस्य विशिष्टत्वमुच्यते किमित्यन्वयः। तदुभयमिति। निःश्रेयसकरत्वं कर्मयोगस्य संन्यासाद् विशिष्टत्वं चेत्यर्थः। विशिष्टत्वम् उत्कृष्टत्वम्। गुणदोषविवेकार्थं पृच्छति— किञ्चात इति। यदि कर्मयोगस्य विशिष्टत्वमुच्येत, अतः अस्मिन् पक्षे, किम् , दूषणमिति शेषः। यदि वा संन्यासकर्मयोगयोः तदुभयमुच्येत, अतः अत्र पक्षे, किं च किं वा फलमिति प्रश्नार्थः। इतिशब्दः प्रश्नपरिसमाप्तौ। 

[[२६३]]

सिद्धान्ती समाधानं वच्मीति प्रतिजानाति— अत्रोच्यत इति। अत्र शङ्कायामित्यर्थः। प्रश्ने इति वा। तदीयाच्चेति। आत्मवित्कर्तृकादित्यर्थः। ज्ञानसहितादिति यावत्। कर्मयोगकर्मसंन्यासयोरनात्मवित्कर्तृकत्वं यथा सम्भवति, तथा न सम्भवत्येव आत्मवित्कर्तृकत्वमिति कृत्वा प्रथमपक्षे अनुपपत्तिर्दूषणम् , द्वितीयपक्षे उपपत्तिः फलमिति भावः। 

आत्मवित्कर्तृकयोः कर्मयोगकर्मसंन्यासयोरसम्भवं श्रुत्वा तदसहमानः पूर्वपक्षयति— अत्राहेत्यादिना। आहेत्यस्य पूर्वपक्षी इति कर्तुःशेषः। किमात्मवित्कर्तृकः संन्यासो नास्ति, यद्वा आत्मवित्कर्तृकः कर्मयोगो नास्तीति पूर्वपक्षस्य फलितार्थः। 

[[२६४]]

उत्तरमाह— अत्रोच्यत इत्यादिना। आत्मवित्कर्तृकः संन्यासोऽस्त्येव, किन्तु कर्मयोगो नास्तीत्यर्थः। तत्र हेतुमाह— आत्मविदो निवृत्तमिथ्याज्ञानत्वादिति। मिथ्याज्ञानम् कर्ताऽहम् , ममेदं कर्मेत्याद्याकारकं भ्रमज्ञानम् , मिथ्याभूतमज्ञानमिति वा। आत्मविदः कर्मयोगासम्भवं प्रति मिथ्याज्ञाननिवृत्तेः कुतो हेतुत्वम्? अत आह— विपर्ययेति। कर्मयोगस्य विपर्ययज्ञानमूल- त्वादित्यर्थः। मिथ्याज्ञानमूलः कर्मयोगः कथं पुनर्मिथ्याज्ञानरहितस्यात्मविदः सम्भवेदिति भावः। संग्रहवाक्यमेव विवृणोति— जन्मादीति। निष्क्रियमात्मानमात्मत्वेन यो वेत्ति, तस्यात्मविदः कर्मयोगस्याभावः प्रतिपाद्यत इति सम्बन्धः। आत्मनो निष्क्रियत्वे हेतुमाह— जन्मादीति। आदिपदात् सत्तावृद्ध्यादिभावविकारपञ्चकग्रहणम्। लोके सविक्रियस्यैव वस्तुनः सक्रियत्वदर्शनात् निर्विकार- स्यात्मनो निष्क्रियत्वमिति भावः। वैदिका योगिनश्च केचिन्निष्क्रियमात्मानमीश्वरत्वेन विदन्तीत्यत आह— आत्मत्वेनेति। एतेन आत्मेश्वरभेदवादिनोऽनात्मवित्त्वमेव, मिथ्याज्ञानवत्त्वादिति सिद्धम्। ननु स्वभिन्नस्येश्वरस्य कथमात्मत्वेन ग्रहणम्? अत आह— आत्मानमिति। ईश्वरो हि जीवस्यात्मैव, स्वरूपत्वात् , ‘स आत्मा तत्त्वमसी’ति श्रुतेश्चेति भावः। आत्मविदोऽपि मिथ्याज्ञानं किं न स्याद्? अत आह— सम्यगिति। सम्यग्दर्शनं तत्त्वज्ञानम् ‘निष्क्रियं सच्चिदानन्दं ब्रह्माहमस्मी’त्याकारकम् , तेन अपास्तं निरस्तं मिथ्याज्ञानं ‘कर्ताऽहं ब्राह्मणः’ इत्याद्याकारकमयथार्थज्ञानं, तन्मूलभूतमज्ञानं वा यस्य, तस्य तथोक्तस्य। नन्वेतादृशस्यात्मविदः कर्मसंन्यासोऽप्यनुपपन्न एवेत्यत आह— सर्वकर्मसंन्यासमुक्त्वेति। कस्मादस्य संन्यासः सम्भवतीत्यत आह— निष्क्रियेति। निष्क्रियो ह्यात्मा निष्क्रियात्मस्वरूपेणैव तिष्ठतीति कृत्वा तत्त्वविदो निष्क्रियात्मनः निष्क्रियात्मस्वरूपावस्थानलक्षणः कर्मसंन्यासः सम्भवत्येवेत्यर्थः। आत्मविदः कर्मसंन्यासस्येव कर्मयोगस्य कुतोऽसम्भवः? अत आह— तद्विपर्यय\[परीत\]स्येति। कर्मसंन्यास- विपरीतत्वात् कर्मयोगस्यात्मवित्कर्तृकत्वाभाव इत्यर्थः। कस्माद् विपरीतत्वमस्येत्यत आह— मिथ्येति। मिथ्याभूतमज्ञानं तत्प्रयुक्तोऽध्यासो वा मिथ्याज्ञानम् , तदेव मूलं कारणं यस्य, स चासौ कर्तृत्वाभिमानः पुरःसरः पूर्वो यस्य तस्य। सम्यग्ज्ञानमिथ्याज्ञानयोः तन्मूलकनिष्क्रियात्माभिमानकर्तृत्वाभिमानयोश्च संन्यासकर्मयोगकारणयोः परस्परं विपरीतत्वात् संन्यास- कर्मयोगयोश्च विपरीतत्वमिति भावः। न केवलं कारणद्वारैव, किन्तु स्वरूपतोऽपि तयोर्वैपरीत्यमित्याह— सक्रियेति। निष्क्रियात्म- स्वरूपावस्थानात् सक्रियात्मस्वरूपावस्थानं विपरीतमित्यर्थः। आत्मविदः कर्मयोगस्याभावः क्व प्रतिपाद्यते? अत आह— इहेति। तदर्थमाह— गीताशास्त्र इति। गीताशास्त्रेऽपि कुत्र प्रतिपाद्यतेऽत आह— तत्र तत्रेति। तेषु तेष्वित्यर्थः। तच्छब्दार्थमाह— आत्मेति। आत्मविदः कर्मयोगस्याभावे किं कारणम्? अत आह— सम्यगिति। सम्यग्ज्ञानमिथ्याज्ञानयोः तत्कार्ययोः कर्मसंन्यासकर्मयोगयोश्च विरोधात् सहानवस्थानलक्षणविरोधात्। न हि विरुद्धधर्मयोः सामानाधिकरण्यं क्वापि सम्भवतीति भावः। यद्वा सम्यग्ज्ञान- मिथ्याज्ञानयोः तत्कार्ययोर्भ्रमनिवृत्तिभ्रमसद्भावयोश्च मिथो विरोधात् कर्तृत्वादिभ्रममूलः कर्मयोगः निवृत्तभ्रमस्यात्मविदो न सम्भवतीति भावः। न चात्मवित्कर्तृकस्य कर्मयोगस्यैवासम्भवे कथं तत्त्वविदो जनकादेः कर्मसु प्रवृत्तिरिति वाच्यम् ; जनकादि- कर्तृकयज्ञादिकर्मणः आत्मवित्संन्यासिकर्तृकभिक्षाटनादिवद् वासुदेवकर्तृकसृष्ट्यादिवच्च कर्मत्वाभावस्य प्रागेव प्रतिपादितत्वात्। उपसंहरति— यस्मात् तस्मादिति। यस्मादात्मविदः कर्मयोगस्याभावो गीताशास्त्रे प्रतिपाद्यते, तस्मादित्यर्थः। गीताशास्त्रे आत्मविदः कर्मयोगाभावप्रतिपादनं तच्छब्दार्थः। तत्र तत्रेति पूर्वं सामान्येनोक्तत्वात् तद्विशेषबुभुत्सया पृच्छति कश्चित्— केषु केष्विति। प्रतिपाद्यत इति भगवतेति शेषः। 

[[२६५]]

गीताशास्त्रे आत्मस्वरूपनिरूपणप्रदेशेषु आत्मविदः कर्माभाव एव प्रतिपादित इति नियन्तुं न शक्यते, कर्मयोगस्यापि प्रतिपादितत्वादिति शङ्कते— ननु चेति। कर्मयोगप्रतिपादनप्रकारमेव दर्शयति— तद्यथेत्यादिना। आत्मविदः कर्मयोगस्यासम्भवे पूर्वोक्तं हेतुं पुनरनुवदति हेत्वन्तरकथनार्थम्— सम्यग्ज्ञानेति। हेत्वन्तरमाह— ज्ञानेति। अनात्मवित्कर्तृककर्मयोगनिष्ठातः साङ्ख्यानां ज्ञानयोगनिष्ठायाः पृथक्करणादित्यन्वयः। साङ्ख्यानां साङ्ख्यकर्तृकाया इत्यर्थः। केन वाक्येन पृथक्करणम्? अत आह— ज्ञानयोगेनेति। ननु अनात्मवित्कर्तृककर्मयोगनिष्ठातः साङ्ख्यकर्तृकज्ञाननिष्ठायाः पृथक्करणेऽपि आत्मवित्कर्तृकसंन्यासस्य न पृथक्करणमित्यत आह— आत्मतत्त्वविदामिति, निष्क्रियात्मस्वरूपावस्थानलक्षणाया इति च। आत्मविद एव सांख्याः, सर्वकर्मसंन्यास एव ज्ञानयोगनिष्ठेति भावः। पुनरपि हेत्वन्तरमाह— कृतकृत्यत्वेनेति। आत्मविदः कर्मयोगसाध्यप्रयोजनान्तराभावात् कर्माभावः। प्रयोजनान्तराभावे हेतुमाह— कृतकृत्यत्वेनेति। कृतं कृत्यं सर्वं येन स कृतकृत्यः, तद्भावेन, कर्तव्यशेषाभावेनेत्यर्थः। आत्मविदः कर्तव्यशेषाभावे प्रमाण- माह— तस्येति। आत्मवित् तच्छब्दार्थः। चकारेण कर्मयोगस्याकृतकृत्याज्ञविषयत्वं बोध्यते। अकृतकृत्याज्ञविषयत्वात् कर्मयोग- स्यात्मविदि असम्भव इति भावः। इतश्च पुनरात्मविदः कर्मासम्भव इत्याह— नेति। कर्मयोगस्यात्मज्ञानाङ्गत्वेन विधानात् प्रतिपन्नात्मज्ञानस्य कर्मयोगासम्भवः। केन वाक्येन तद्विधानम्? अत आह— न कर्मणामित्यादि। यथा अनात्मविदः कर्मयोगो विहितः, तथा आत्मविदः कर्मसंन्यासो विहितः इति आत्मविदः कर्मसंन्यासविधानाच्च कर्मासम्भव इत्याह— उत्पन्नेति। केन वाक्येनात्मविदः कर्माभाव उक्तः? इत्यत आह— योगारूढस्येति। कर्मसंन्यासविधानादित्यनुक्त्वा कर्मयोगाभाववचनादिति वचनेन कर्मसंन्यासो न विधिः\[विहितः\], किन्तु स्वाभाविक एवेति गम्यते, निष्क्रियत्वादात्मन इति भावः। इतश्चात्मविदः कर्मासम्भव इत्याह— शारीरमिति। शरीरस्थितिमात्रफलकभिक्षाटनादिकर्मव्यतिरिक्तकर्मनिवारणाद् आत्मविदः कर्मयोगासम्भवः। ननु यद्यात्मविदो भिक्षाटनादिकर्म सम्भवति, तर्हि स कर्म्येव स्याद्? अत आह— नैवेति। समाहितचेतास्तत्त्ववित् संन्यासी शरीरस्थितिमात्रफलकेष्वपि दर्शनश्रवणादिकर्मसु ‘अहं करोमी’ति कर्तृत्वाभिमानं न कुर्यादिति भगवदुपदेशादित्यर्थः। तत्त्ववित् संन्यासी पश्यन् शृण्वन्नपि ‘नाहं करोमी’ति यस्माद् मन्यते, तस्मादयं कर्मी नैव भवति, कर्तृत्वाभिमानपुरःसरं कर्मकर्तुरेव कर्मित्वादिति भावः। आत्मतत्त्वविदः कर्मयोगः स्वप्नेऽपि सम्भावयितुं न शक्यत इत्यन्वयः। तत्र हेतुगर्भं विशेषणद्वयमाह— सम्यगिति। सम्यग्दर्शनविरुद्धत्वान्मिथ्याज्ञानहेतुकत्वाच्चेत्यर्थः। सम्यग्दर्शनेन कर्मयोगमूलमिथ्याज्ञानस्य बाधात् कर्मयोगस्य तद्विरुद्धत्वमिति भावः। तस्मादिति। आत्मवित्कर्तृककर्मयोगासम्भवादित्यर्थः। तदीयादिति। अनात्मवित्कर्तृकादित्यर्थः। कर्म- संन्यासात् कर्मयोगस्य विशिष्टत्वाभिधानमित्यन्वयः। किमयम् अनात्मवित्कर्तृकः कर्मसंन्यास आत्मवित्कर्तृकसंन्यास\[स\]लक्षण इत्यत आह— पूर्वोक्तेति। ज्ञानसाहित्यराहित्याभ्यामुभयोर्वैलक्षण्यमिति भावः। भेदमेव दर्शयति— सत्येवेति। कर्तृत्वविज्ञाने सतीत्यन्वयः। अज्ञकर्तृकसंन्यासे कर्ताऽहमिति विपरीतज्ञानमस्ति, अहं भिक्षामटामि, पश्यामीत्याद्यभिमानसत्त्वादज्ञस्य। तत्त्ववित्कर्तृकसंन्यासे तु नैवं कर्तृत्वविज्ञानमस्ति, नाहं करोमीति तत्त्वविन्निश्चयादिति भावः। भेदान्तरमाह— कर्मैकदेशविषयादिति। कर्मण एकदेश एव विषयो यस्य सः कर्मैकदेशविषयः, तस्मात्। अज्ञो हि यज्ञयागादिकं कर्मैकदेशमेव संन्यस्तवान् , न तु सर्वं कर्म। अज्ञसंन्यासिनः दण्डतर्पणस्नानभिक्षाटनादिकर्मसत्त्वात् , तेषु च स्वाचरितेषु कर्मसु कर्तृत्वाभिमानसत्त्वात्। प्राज्ञकर्तृकसंन्यासस्तु सर्वकर्मविषय एवेति द्वयोर्भेद इति भावः। भेदान्तरमाह— यमेति। प्राज्ञकर्तृकसंन्यासस्य न यमनियमादिसापेक्षा, प्राज्ञस्याकर्तृत्वेन यमादिकर्तृत्वाभावादिति भावः। यद्वा अज्ञकर्तृकात् संन्यासादज्ञकर्तृकः कर्मयोगः कुतो भवति विशिष्टः? अत आह— यमेति। दुरनुष्ठेयात् स्वनुष्ठेयो हि विशिष्यते। ‘आनृशंस्यं क्षमा सत्यमहिंसा दम आर्जवम्। प्रीतिः प्रसादो माधुर्यमक्रोधश्च यमा दश॥ दानमिज्या तपो ध्यानं स्वाध्यायोपस्थनिग्रहौ। व्रतोपवासौ मौनं च स्नानं च नियमा दश॥’ आदिपदादासनादिग्रहणम्। पूर्वोक्त इति। अविद्वत्कर्तृकयोः कर्मानुष्ठानकर्मसंन्यासयोर्मध्ये किं श्रेय इत्येवंरूप इति भावः। 

[[२६६]] [[२६७]] [[२६८]]

ननु आत्मवित्कर्तृकात् संन्यासाद् अनात्मवित्कर्तृकः कर्मयोगः श्रेयानिति भगवत्प्रतिवचनवाक्यार्थनिरूपणं सुकरमिति चेत्? मैवम् ; साक्षान्मोक्षहेतोः विद्वत्संन्यासात् परम्परया मोक्षहेतोरविद्वत्कर्मयोगस्य वैशिष्ट्यं स्वप्नेऽपि सम्भावयितुं न शक्यमिति हेतोः। एवंविधज्ञानेन फलाभावाच्च। प्रशस्यतरं हि कर्तव्यत्वार्थं जिज्ञासितम्। न ह्यात्मविदः प्रशस्यतरमपि कर्म सम्भवति। तस्माद् आत्मवित् पुरुषः निवृत्तमिथ्याज्ञानत्वात् कर्मयोगं नैवानुतिष्ठेत् , किन्तु संन्यासमेव विदध्यादिति न तत्र मया ज्ञातव्यः अंशोऽस्ति। किन्तु यस्त्वनात्मविन्मुमुक्षुः स कर्मयोगं कुर्याद्वा, उत कर्मसंन्यासम्? किं तदुभयोः प्रशस्यतरमिति जिज्ञासया पृच्छत्यर्जुन इति भावः। 

ननु ‘कर्मण्यकर्मे’त्यादिना यः कृष्णेन प्रोक्तः कर्मसंन्यासः स आत्मवित्कर्तृक एव, ज्ञानमार्गत्वात् तस्य। अतः कथं तस्यानात्मवित्कर्तृकत्वम्? येन अनात्मवित्कर्तृकसंन्यासकर्मयोगयोः प्रशस्यतरबुभुत्सा स्यादर्जुनस्येति चेत्? मैवम् ; यद्यपि कृष्णेन आत्मवित्कर्तृक एव संन्यास उक्तस्तथापि तत्रानात्मविदपि कर्ता पक्षे प्राप्त इति भाष्यकारैरुक्तत्वात् तस्यानात्मवित्कर्तृकत्वमप्यस्तीति। 

अयमाशयः— कर्मसंन्यासे सम्यग्दर्शनाद्धेतोः यथा आत्मवित् कर्ता प्राप्तः, तथा कर्मफलानित्यत्वादिदर्शनप्रयुक्त- वैराग्यादिना अनात्मविदपि कर्ता पक्षे प्राप्त एव। न च - ‘ज्ञानयोगेन साङ्ख्यानां कर्मयोगेन योगिना’मित्यात्मविदः संन्यासोऽनात्मविदः कर्मयोगश्च नियमितः कृष्णेनेति - वाच्यम् ; ‘आत्मवित् संन्यासमेव कुर्यादि’ति आत्मविदः संन्यासस्य नियमितत्वेऽपि ‘आत्मविदेव संन्यासं कुर्यादि’ति संन्यासस्यात्मवित्कर्तृकत्वस्यानियमितत्वात्। न च - एवं कर्मयोगस्याप्यनात्मवित्कर्तृकत्वं न नियमितमिति आत्मवित्कर्तृकत्वमपि कर्मयोगस्य सम्भवतीति - वाच्यम् ; सम्यग्दर्शनमिथ्याज्ञानतत्कार्यविरोधान्मिथ्याज्ञानमूलकर्मयोगस्य सम्यग्दर्शनवत्पुरुषकर्तृकत्वासम्भवात्। न चैवं सम्यग्दर्शनमूलस्य कर्मसंन्यासस्यापि कथं मिथ्याज्ञानवत्पुरुषकर्तृकत्वसम्भव इति वाच्यम् ; सर्वकर्मसंन्यासस्य सम्यग्दर्शनमूलकत्वेऽपि कर्मैकदेशविषयसंन्यासस्य अतन्मूलकत्वेनाज्ञकर्तृकत्वसम्भवात्। 

न च - सर्वकर्मसंन्यास इति कर्मैकदेशसंन्यास इति च द्विविधसंन्याससद्भावे प्रमाणं न पश्याम इति - वाच्यम् ; भाष्यकारवचनस्यैव प्रमाणत्वात्। कुटीचकादेः कर्मैकदेशसद्भावस्य, परमहंसस्यावधूतस्य सर्वकर्माभावस्य च शास्त्रे दर्शनाच्च। न च प्रमाणसद्भावेऽप्युपपत्तिसद्भावो नेति वाच्यम् ; एकस्मिन्नपि संन्यासे ज्ञानसाहित्यराहित्याभ्यां दर्शितद्वैविध्योपपत्तेः। तस्मात् सर्वकर्मसंन्यासात्मके ज्ञानसहितसंन्यासे विषये आत्मविदेव कर्ता, कर्मैकदेशसंन्यासात्मके ज्ञानरहितसंन्यासे अनात्मविदेव कर्तेति कृत्वा संन्याससामान्ये आत्मविद इवानात्मविदोऽपि कर्तुः प्राप्तिरस्त्येव। 

ननु ‘कर्मयोगेन योगिना’मिति ‘अनात्मवित् कर्मयोगमेव कुर्यादि’ति कृष्णेन नियमितत्वात् कथं तस्य संन्यासे पाक्षिक्यपि प्रवृत्तिरिति चेत्? मैवम् ; यमनियमादिपूर्वकध्यानयोगात्मककर्मयोगानुष्ठानयोग्यतासम्पादककर्मैकदेशसंन्यासस्यानात्मवित्कर्तृकस्य कर्मयोगोपायत्वेन कर्मयोगानतिरिक्तत्वात्। तस्माद् अनात्मवित् पुरुषः संन्यस्य ध्यानयोगमभ्यसेत् , असंन्यस्य यज्ञादिकं वा कुर्याद् इत्यज्ञस्य संन्यासे पाक्षिकप्रवृत्तिरस्त्येव। न चाविद्वत्कर्तृकसंन्याससद्भावे प्रमाणं नास्तीति वाच्यम् ; ‘न च संन्यसनादेवे’ति भगवद्वाक् यस्यैव प्रमाणत्वादिति।  

ननु -‘कर्मण्यकर्मे’त्यादिना दर्शितं ज्ञानं कर्मयोगोपकारकमेव, न तु संन्यासविषयम् , ‘तस्मादज्ञानसम्भूतं हृत्स्थं ज्ञानासिना ऽऽत्मनः। छित्त्वैनं संशयं योगमातिष्ठोत्तिष्ठ भारत॥’ इत्यध्यायोपसंहारे कर्मानुष्ठानेऽपि संशयनिरासार्थं ज्ञानमावश्यकमिति प्रतिपादितम्। ‘न मां कर्माणि लिम्पन्ति न मे कर्मफले स्पृहा। इति मां योऽभिजानाति कर्मभिर्न स बध्यते॥ एवं ज्ञात्वा कृतं कर्म पूर्वैरपि मुमुक्षुभिः। कुरु कर्मैव तस्मात्त्वं पूर्वैः पूर्वतरं कृतम्॥’ इति चोपक्रमे ज्ञानपूर्वकं कर्मानुष्ठेयमिति दर्शितम्। एवमुपक्रमोपसंहारैकरूप्यात् ‘यस्य सर्वे समारम्भाः कामसङ्कल्पवर्जिताः। ज्ञानाग्निदग्धकर्माणं तमाहुः पण्डितं बुधाः॥ त्यक्त्वा कर्मफलासङ्गं नित्यतृप्तो निराश्रयः। कर्मण्यभिप्रवृत्तोऽपि नैव किञ्चित् करोति सः॥’ ‘यज्ञायाचरतः कर्म समग्रं प्रविलीयते।’ ‘ज्ञानाग्निः सर्वकमाणि भस्मसात्कुरुतेऽर्जुन’ इति च मध्येऽपि ज्ञानपूर्वकं कर्मानुष्ठानस्य दर्शितत्वाच्च। आत्मवित्कर्तृकः कर्मयोगः सम्भवत्येव। वाक् यान्तरैरात्मविदः संन्यासोऽपि दर्शितः। अत एव ‘संन्यासं कर्मणां कृष्ण पुनर्योगं च शंससी’त्युक्तमर्जुनेन। तथा च आत्मवित्कर्तृककर्मयोगसंन्यासयोस्तारतम्यबुभुत्सयैवायं प्रश्नोऽर्जुनस्येति युक्ततरम्। किञ्चाज्ञस्य कर्मसम्भवे सत्यपि विशिष्टकर्मयोगो न सम्भवति, कर्मयोगो हि कर्मसु फलाभिसन्ध्यादिपरित्यागप्रयुक्तः। स च त्याग आत्मज्ञानं विना नैव सम्भवति। अत एव हि ‘त्यक्त्वा कर्मफलासङ्ग’मिति श्लोकस्य प्रवृत्तिमार्गस्थात्मविद्विषयत्वं व्याख्यातं भाष्यकारैरपि। ‘ज्ञेयः स नित्यसंन्यासी यो न द्वेष्टि न काङ्क्षती’ति भगवत्प्रतिवचनादपि कर्मयोगस्यात्मवित्कर्तृकत्वमेव निश्चीयते। न हि ज्ञानं विना रागद्वेषक्षयः स्यात्। तस्मादात्मवित्कर्तृकयोरेव संन्यासकर्मयोगयोस्तारतम्यबुभुत्सया कृतोऽयं प्रश्नोऽर्जुनेनेति रामानुजादयः। 

[[२६९]]

अत्रोच्यते— यज्ज्ञानं कर्मयोगस्योपकारकम् , यत्तु ज्ञानं कर्मसंन्यासस्य, तदुभयं विविच्य त्वं न वेत्सि, येनेयमाशङ्काऽऽसीत् तव। ‘आत्मा नित्यः, ईश्वरार्थमहं कर्म करोमि, मा भून्मम क्षयिष्णु स्वर्गादिफलम् , इन्द्रियाणां विषयप्रावण्यं मया वारणीयम् , मनश्च स्ववशे स्थापयितव्यम् , शीतोष्णादिर्द्वन्द्वजातं सोढव्यम् , कर्मणः सिद्ध्यसिद्ध्योः समचित्तेन भाव्यम्’ इत्यादिज्ञानं कर्मयोगस्योप- कारकम्। कर्मसंन्यासस्य तु ‘आत्माऽविक्रियोऽकर्ताऽभोक्ता सच्चिदानन्दब्रह्मरूपः, कर्माणि देहाद्याश्रयाण्येव’ इत्यादिज्ञानम्। इदमेव सम्यग्दर्शनमित्युच्यते। यस्यैतज्ज्ञानं स एव आत्मविदित्युच्यते। अत आत्मवित्कर्तृकस्य कर्मयोगस्यासम्भव एव। यस्तु आत्म- वित्कर्तृकः कर्मयोगो दर्शितः— ‘त्यक्त्वा कर्मफलासङ्गम्’ इत्यादिना, स न कर्मयोगः, किन्त्वकर्मैव, लोकसंग्रहार्थत्वात् , निरभिमानपूर्वकत्वाच्च तस्येति बहुशः प्रपञ्चितम्। 

यत्तु ज्ञानासिना संशयं छित्वा योगमातिष्ठेत्युक्तं ज्ञानम् , तद्धि नात्मज्ञानम् , किन्तु शोकमोहादिदोषज्ञानमेव। तच्च कर्मयोगस्योपकारकम्। तथैव दर्शितं भाष्यकृद्भिः`—`शोकमोहादिदोषसम्यग्दर्शनमिति[^१_२५८]। न त्वात्मदर्शनमित्युक्तम्। अथवा तत्त्वविदा मया लोकसंग्रहार्थं कर्म कर्तव्यं वा न वेत्याकारकं संशयं छित्त्वा जनकादिदृष्टान्तेन कर्म कुरु इति तदर्थः। तथा च ज्ञानं नाम तत्र ‘लोकसंग्रहार्थं विदुषाऽपि कर्म कर्तव्यं मया क्षत्रियेणे’त्याकारकं बोध्यम्। यद्वा ज्ञानमात्मतत्त्वज्ञानमेवास्तु , संशयः`—`किमहं ब्रह्म उत नेत्याद्याकारक एवास्तु , तथापि न क्षतिः, लोकसंग्रहार्थं कर्मकर्तव्यत्वोपदेशात्। 

सर्वथाऽपि कृतकृत्यस्याविक्रियब्रह्मरूपेणावस्थितस्य तत्त्वविदः कर्मासम्भव एव, किन्तु ब्रह्मरूपेणावस्थानलक्षणसर्वकर्म- संन्यासस्यैव सम्भव इति न कश्चिद् दोषः। न च - भगवता ‘कर्मण्यकर्मे’त्यादिना ज्ञानिकर्तृक एव संन्यासोऽभिहितः, अर्जुनस्तु तदविदित्वा पप्रच्छेति - वाच्यम् ; तथा सति कृष्णेन मयोक्तः संन्यासो ज्ञानिकर्तृक एव, न त्वज्ञानिकर्तृकः, स तु कर्मयोगाद् विशिष्ट एव, यस्त्वज्ञानिकर्तृकः संन्यासः स तु कर्मयोगादपकृष्ट इत्येव प्रतिवचनं ब्रूयात्[^२_२५८]। तस्मात् शङ्करोक्तमेवापङ्कम्। 

संक्षेपविस्तराभ्यामुक्तोऽर्थो जिज्ञासोर्बुद्ध्यारूढो भवतीति न्यायाद् विस्तरेणोक्तमर्थं संक्षिप्याह— ज्यायसी चेदिति। इत्यत्रेति। गीताशास्त्रे तृतीयाध्याये इत्यर्थः। सहासम्भव इति। सहानुष्ठानासम्भव इत्यर्थः। युगपदेकपुरुषानुष्ठेयत्वासम्भव इति यावत्। यच्छ्रेय इति। ‘तदेकं वद निश्चित्य येन श्रेयोऽहमाप्नुया’मिति पृष्टत्वादिति भावः। निर्णयं चकारेति। ‘लोकेऽस्मिन् द्विविधा निष्ठा पुरा प्रोक्ता मयाऽनघ। ज्ञानयोगेन साङ्ख्यानां कर्मयोगेन योगिनाम्॥’ इति श्लोकेनेति भावः। सांख्ययोगयोर्भिन्नपुरुषानुष्ठेयत्वेन निर्णीतत्वान्नाद्य पुनः प्रश्नावकाश इत्यर्थः। हेत्वन्तरादपि नेत्याह— न चेति। इष्टमिति। अभिमतम् , भगवत इति शेषः। कर्मयोगस्य चेति । कर्मयोगस्य च सिद्धिसाधनत्वमिष्टमित्यन्वयः, सिद्धिसाधनत्वम् इष्टमिति पदद्वयस्यात्राप्यनुकर्षणात्। कस्मात् कर्मयोगस्य सिद्धिसाधनत्वमिष्टम्? अत आह— विधानादिति। ‘छित्त्वैनं संशयं योगमातिष्ठे’ति कर्मयोगस्य भगवता विहितत्वात् , निरर्थकस्य च विध्ययोगादिति भावः। एवं ज्ञानसहितसंन्यासस्य कर्मयोगस्य च सिद्धिसाधनत्वस्य भगवदिष्टत्वान्नाद्य सांख्ययोगयोर्विशेषबुभुत्सया पुनः प्रश्नावकाश इत्यर्थः। तर्हि केनाभिप्रायेण प्रश्नोपपत्तिः? अत आह— ज्ञानेति। ज्ञानरहित इति। अज्ञकर्तृक इत्यर्थः। अज्ञस्य किं संन्यासः श्रेयान्? किं वा कर्मयोगः श्रेयान्? इत्यभिप्रायेणार्जुनप्रश्न उपपद्यत इत्यर्थः।  

[^१_२७०]: ‘शोकमोहादिदोषहरं सम्यग्दर्शन’मिति भाष्ये पाठो दृश्यते। 

[^२_२७०]: भगवानिति कर्तृपदमध्याहार्यम्। 

[[२७०]]

संन्यासमिति। हे कृष्ण! कर्मणां संन्यासम् , पुनः कर्मणां योगं च शंससि। एतयोर्यच्छ्रेयः सुनिश्चितं तदेकं मे ब्रूहीत्यन्वयः। काम्यानां निषिद्धानां च कर्मणां संन्यासं, [^१_२७१]विहितानां कर्मणां योगं चाहं शंसामीति न व्याघात इत्यभिप्रेत्याह[^२_२७१]— शास्त्रीयाणामिति। शास्त्रेण विहितानां नित्यानां नैमित्तिकानां चेत्यर्थः। अनुष्ठानविशेषाः अग्निहोत्रादिक्रियाविशेषाः। शंसु स्तुताविति स्मरणात् स्तुतेरत्राभावात् कथनमात्रमेवाभिप्रेतमित्याह— कथयसीत्येतदिति। ‘कर्मण्यकर्म यः पश्येदि’त्यादिनेति भावः। योगं शंससीति। ‘योगमातिष्ठे’त्युक्तत्वादिति भावः। एवं कर्मसंन्यासकर्मानुष्ठानयोर्द्वयोरपि कर्तव्यत्वोपदेशादेकेन सह कर्तुमशक्यत्वाच्च ‘किं मया 

[^१_२७१]: शास्त्रेण विहितानां नित्यानां नैमित्तिकानां चेत्यर्थः। सर्वकर्म- त्यागस्य कर्मानुष्ठानस्य च विरोधेऽपि काम्यनिषिद्धत्यागस्य नित्याद्यनुष्ठानस्य चाविरोधादिति भावः। 

[^२_२७१]: ‘इत्यत आह’ इति पाठः स्यात्। 

[[२७१]]

कर्तव्य’मिति मम संशयो जात इत्याह— अत इति। किंशब्दाद् द्वयोर्निर्धारणे डतरच्प्रत्यये कतरदिति रूपं भवति। द्वयोर्मध्ये किं श्रेय इत्यर्थः। संशयमेवाभिनीय दर्शयति— किमिति। तद्धानमिति। कर्मत्याग इत्यर्थः। श्रेय इति। प्रशस्यस्य श्रादेशः। अतिशयेन प्रशस्यं श्रेयः। इदमेवाभिप्रेत्याह— प्रशस्यतरमिति। यद्यपि विहितत्वादुभयमपि प्रशस्यमेव, तथापि प्रशस्यतरबुभुत्सया पृच्छामीत्यर्थः। किं तव प्रशस्यतरज्ञानात् फलम्? तत्राह— प्रशस्यतरं चानुष्ठेयमिति। अतश्चेति। प्रशस्यतरस्यैवानुष्ठेयत्वादित्यर्थः। योगस्य प्रशस्यतरत्वं च श्रेयःप्रदत्वादेवेत्याह— श्रेयोऽवाप्तिरिति। निःश्रेयसप्राप्तिरित्यर्थः। योगद्वयमपि श्रेयोऽवापकत्वात् कर्तव्यमेवेत्यत्राह— सहैकेति। युगपदेकेन योगद्वयस्याप्यनुष्ठातुमशक्यत्वाद् नैकेनोभयं कर्तव्यमित्यर्थः। सर्वज्ञस्य तव यदभिप्रेतं तदेव मादृशेन कर्तव्यमित्याह— तवेति॥१॥
</details>

<details><summary>मूलम् - २</summary>

संन्यास इति। [^१_२७२]केवलादिति। ज्ञानसहितस्य संन्यासस्य साक्षान्मोक्षहेतुत्वेन कर्मयोगादुत्कृष्टत्वादिति भावः। विशिष्यते उत्कृष्टो भवति॥२॥

[^१_२७२]: ज्ञानरहितादित्यर्थः। 

[[२७२]]
</details>

<details><summary>मूलम् - ३</summary>

ज्ञेय इति। यो दुःखं तद्धेतुं वा न द्वेष्टि, सुखं तद्धेतुं वा न काङ्क्षति, स नित्यसंन्यासीति ज्ञेयः। हे महाबाहो! हि निर्द्वन्द्वः पुरुषः सुखं बन्धात् प्रमुच्यते। नित्यं सदा संन्यासोऽस्यास्तीति नित्यसंन्यासी। प्रसिद्धस्तु न सर्वदा संन्यासी, किन्त्वाश्रमस्वीकारानन्तरमेवेति भावः। एवं कर्मयोगिनो नित्यसंन्यासित्वादेव संन्यासाद् योगो विशिष्यते इत्युक्तम्। एतेन कर्मयोगिनाऽपि संन्यासिनेव रागद्वेषादि- द्वन्द्ववर्जितेन भाव्यमित्युपदेशः सूचितः। किं च सुखमित्यनेन च कर्मयोगस्य संन्यासाद् वैशिष्ट्यं सूचितम्। संन्यासे यमादीनां दुष्करत्वेन तस्य क्लेशावहत्वात्। प्रमुच्यत इति। परम्परयेति शेषः। ज्ञानोत्पत्तिद्वारेति यावत्॥३॥
</details>

<details><summary>मूलम् - ४</summary>

सांख्येति। सांख्ययोगयोः शब्दतोऽर्थतश्च पार्थक्यसम्भवात् कथमपृथक्त्वम्? अत आह— विरुद्धेति। विरुद्धे अत एव भिन्ने फले ययोस्तौ तथोक्तौ। फलेऽभेदादपृथक्त्वमित्यर्थः। 

[[२७३]]

ननु सांख्यशब्दस्य ज्ञानयोगाभिधायित्वात् प्रकृतसंन्यासस्य च ज्ञानहीनत्वात् कोऽयमप्रस्तुतप्रसङ्ग इति शङ्कते— नन्विति। अयमाशयः उत्तरपक्षस्य— यथा सांख्ययोगयोः साक्षात् क्रमेण च निःश्रेयससाधनत्वम् , तथा ज्ञानहीनसंन्यासकर्मयोगयोरपि परम्परया निःश्रेयससाधनत्वमेवेति नास्ति फलतो भेदस्तयोः, अनयोर्वा । य एव प्रकृतः संन्यासः स एव ज्ञानयुक्तो भवति सांख्यशब्दवाच्य इति न संन्यासादतिरिच्यते सांख्यम् , नापि योगात् कर्मयोग इति। 

ननु अर्जुनेन संन्यासस्य ज्ञानहीनसंन्यासत्वेनाभिप्रेतत्वेऽपि कर्मयोगस्य न ज्ञानशून्यत्वेनाभिप्रेतत्वं वक्तुं शक्यम् , ज्ञानशून्यकर्मानुष्ठानस्य कर्मयोगशब्दवाच्यत्वाभावात् , फलाभिसन्ध्यादिपूर्वककर्मानुष्ठानस्य च संसारहेतुत्वेन निःश्रेयसफलाभावात् , तादृशकर्माचरणस्य ज्ञानहीनसंन्यासाद् विशिष्टत्वस्य वक्तुमयुक्तत्वाच्च। एवं सति केवलं कर्मयोगमभिप्रेत्यार्जुनेन प्रश्नः कृतः तदुपायसमत्वबुद्धित्वादियुक्तः स एव योगशब्दवाच्य इति च भाष्यकारोक्तमसङ्गतम् , ‘ज्ञानोत्पत्तिहेतुत्वेन उभौ यद्यपि निःश्रेयसकरौ’ इति स्ववचनव्याघातश्चेति चेत्? मैवम् ; कर्मयोगोऽत्र कर्मानुष्ठानम् ; स च फलसङ्गादिवर्जित एवेति चित्तशुद्धिहेतुत्वेन निःश्रेयसफलक एव। अयमेव कर्मयोगः ‘सिद्ध्यसिद्ध्योः समो भूत्वा समत्वं योग उच्यते’ इति समत्वबुद्धिशमादिविशेषयुक्तःसन् योगशब्दवाच्य इति॥४॥

[[२७४]]
</details>

<details><summary>मूलम् - ५</summary>

यदिति। सांख्यम् आत्मतत्त्वज्ञानम् , तद् येषामस्ति ते सांख्याः ज्ञानिनः। ज्ञानस्य च वेदान्तश्रवणाद्यधीनत्वात् , तत्र च संन्यासिनामेवाधिकारादाह—संन्यासिन\[सिभिः\] इति। योगः समत्वादिलक्षणः एषामस्तीति योगिनः। अर्शआद्यजन्तौ द्वावपि शब्दौ। 

एवं तर्हीति। सांख्यस्य साक्षान्मोक्षकारणत्वेन, योगस्य परम्परया मोक्षसाधनत्वेन चेति एवंशब्दार्थः। तर्हीति शङ्कार्थः। कथं तर्हि कथं वा ज्ञानहीनात् संन्यासात् कर्मयोग एव विशिष्यते? सुकरत्वादप्रमादत्वाच्च। सांख्यशब्दवाच्याज्ज्ञानसहितसंन्यासात्तु कर्मयोगो न विशिष्यते, किन्तु निकृष्यत एवेत्यर्थः। कर्मसंन्यासात् कर्मयोगो विशिष्यत इत्यत्र केवलसंन्यासकर्मयोगौ मया विवक्षितौ त्वत्प्रश्नानुगुण्याय। इह तु सांख्ययोगशब्दाभ्यां ज्ञानसहितसंन्यासकर्मयोगौ विवक्षितौ। यद्यपीदं त्वया न पृष्टं तथापि पृष्टादधिकस्यैव वक्तव्यत्वात् प्रियशिष्याय गुरुणा त इदमप्युक्तम्।  

ज्ञानसापेक्षः परमार्थसंन्यासः सांख्यशब्दार्थः। स एव परमार्थसंन्यास एव परमार्थयोगश्च भवति। एवं परमार्थतः संन्यास- योगयोः शब्दत एव भेदः, न त्वर्थतोऽपीति सिद्धम्। अथ यस्तु वैदिकः कर्मयोगः, स योग इति संन्यास इति चोपचर्यते, ‘ज्ञेयः स नित्यसंन्यासी’त्युक्तत्वात् इति। एतेन ‘एकं साङ्ख्यं च योगं च यः पश्यति स पश्यती’त्यस्य सांख्ययोगयोर्वस्तुत एकत्वादेकत्वज्ञानं सम्यग्ज्ञानमित्यर्थान्तरं च मूलस्य सिद्धम्।  

अत्रायं विवेकः— संन्यासयोगौ पारमार्थिकापारमार्थिकत्वभेदेन प्रत्येकं द्विविधौ। आत्मवित्कर्तृकः पारमार्थिकसंन्यासः, अनात्मवित्कर्तृकस्त्वन्यः। आत्मवित्कर्तृको लोकसंग्रहार्थः पारमार्थिको योगः, अनात्मवित्कर्तृकश्चित्तशुद्ध्यर्थस्त्वन्यः। तत्र यः पारमार्थिकः संन्यासः स पारमार्थिकयोगान्न भिद्यते, संन्यासिन इव योगिनोऽपि कर्तृत्वाद्यभिमानराहित्येन तत्कर्मणोऽकर्म- त्वस्योक्तत्वात्। अनात्मवित्कर्तृकृतौ संन्यासयोगौ च न भिद्येते, उभयोरनुष्ठात्रोः कर्तृत्वाद्यभिमानस्य सत्त्वाद्, यज्ञादीनामिव यमादीनामपि कर्मत्वाच्च। अत एव कर्मयोगेऽस्यान्तर्भावः समाधियोगस्य केवलसंन्यासिविषयस्येति। यद्वा पारमार्थिको ज्ञानहीनश्चेति संन्यासो द्विविधः। समत्वादिबुद्धियुक्तः केवलश्चेति कर्मयोगो द्विविधः। तत्र पारमार्थिकसंन्यासः सांख्यम् , समत्वादिबुद्धियुक्तः कर्मयोगः परमार्थयोग इति॥५॥

[[२७५]]
</details>

<details><summary>मूलम् - ६</summary>

संन्यास इति। हे महाबाहो! संन्यासस्तु अयोगत आप्तुं दुःखम्। योगयुक्तो मुनिरचिरेण ब्रह्माधिगच्छति। दुःखमाप्तुमिति। दुर्लभ इत्यर्थः। मननाद् ध्यानात्। ननु कथं योगिनोऽचिराद् ब्रह्मप्राप्तिर्ज्ञाननिष्ठया व्यवधानादित्यत आह— ब्रह्म संन्यासमिति। कथं पारमार्थिकस्यापि संन्यासस्य ब्रह्मशब्दवाच्यतेत्यत्र हेतुमाह—परमात्मज्ञानलक्षणत्वादिति। परमात्मज्ञानं लक्षणं स्वरूपं यस्य तत्त्वात्। परमात्मज्ञानलक्षणे संन्यासे परमात्मवाचिब्रह्मशब्दप्रयोग औपचारिक इति भावः। 

एवं ब्रह्मशब्दस्य संन्यासे प्रयोगः श्रुतिसिद्ध इत्याह—न्यास इति। ब्रह्म ब्रह्मशब्दवाच्यः, न्यासः संन्यासः, परः सत्यादिसर्व- साधनोत्कृष्टः इति ब्रह्मा हिरण्यगर्भः हि यस्माद् , आहेति शेषः, तस्माद् न्यास एवावराणि तपांसि अत्यरेचयद् अतिचक्रामेत्यन्वयः। हिः प्रसिद्धाविति वा। ननु हिरण्यगर्भोक्त\[त्व\]मात्रेण कथं न्यासस्य सर्वातिशायित्वम्? अत आह— परो हि ब्रह्मेति। हि यस्माद् ब्रह्मा हिरण्यगर्भः परः सर्वोत्कृष्टः, आदिपुरुषत्वादिति भावः। यद्वा परः परमात्मरूप एव, न तु जीवः। यद्यप्यसौ हिरण्यगर्भो देहधारी, तथापि पर इति वक्तुं शक्यते, तच्छिष्यत्वेन तत्समानज्ञानत्वात्। अत एव श्वेताश्वतरा आमनन्ति— ‘यो ब्रह्माणं विदधाति पूर्वं यो वै वेदांश्च प्रहिणोति तस्मै’ इति। 

[[२७६]]

इयं श्रुतिस्तैत्तिरीयकविद्यारण्यभाष्ये ‘न्यास इति ब्रह्मा ब्रह्मा हि परः परो हि ब्रह्मे’त्येव दृश्यते। ‘न्यास एवोत्तमो मोक्षहेतुरिति ब्रह्मा हिरण्यगर्भो मन्यते’ इत्येवं विद्यारण्यैर्व्याख्याता च। तद्रीत्या तु न्यासे ब्रह्मशब्दप्रयोगं प्रति प्रमाणतया नेयं श्रुतिरुदाहर्तव्या। किन्तु , ‘मुक्तिहेतुत्वाच्चे’ति भाष्ये[^१_२७७] पूरणीयम्। संन्यासो मुक्तिहेतुत्वाच्च ब्रह्मेत्युच्यते। मुक्तेर्ब्रह्मस्वरूपत्वात् तद्धेतौ तत्पदप्रयोग औपचारिकः। नेत्रानन्दश्चन्द्र इतिवदिति भावः। ननु कथं न्यासस्यैव मोक्षहेतुत्वम् , सत्यतपःशमदमादीनां सत्त्वादिति शङ्कायाम् , न्यास एक एव मोक्षहेतुर्नान्य इत्यत्र श्रुतिं पठति— न्यास इति। इति भाष्यं व्याख्येयम्।  

श्रुतौ ‘ब्रह्मा हि परः परो हि ब्रह्मे’ति द्विरुक्तिः ‘तत्त्वमसि त्वं तदसी’तिवद् दार्ड्यायेति कैश्चिदुच्यते। ब्रह्मा न्यासो मोक्षहेतुरिति मन्यते, स च परो हि परमात्मरूपो हि, परो हि परमात्मैव ब्रह्मा हिरण्यगर्भ इति वक्तुं शक्यते’ इति विद्यारण्यस्वामिनः। 

‘तानि वा एतान्यवराणि तपांसि न्यास एवात्यरेचयत्’ इत्युत्तरवाक्यं श्रुतेः। अवराणि न्यासापेक्षया अल्पानि तपांसि सत्य- दमादीनि। सत्यादीनां साक्षान्मोक्षहेतुत्वाभावात् , स्वर्गादिक्षयिष्णुपुरुषार्थहेतुत्वाच्च तेभ्यो न्यासस्य साक्षान्मोक्षहेतोरुत्कर्ष इति भावः। 

अत इति। योगस्य पारमार्थिकसंन्यासप्राप्त्युपायत्वादित्यर्थः। 

ननु संन्यासोऽपि केवलस्तादृश एवेति कथं कर्मयोगस्य विशिष्टत्वमिति चेत् , सत्यम् , तथापि योगयुक्तस्य पारमार्थिकसंन्यासप्राप्तिरचिरेणैव भवेद् , अन्यस्य तु चिरेणेति केवलसंन्यासापेक्षया कर्मयोगस्य चित्तशुद्धिं प्रत्यन्तरङ्गसाधनत्वमिति भावः। केवलसंन्यासिनः विषयप्रवृत्तिस्वभावस्य मनसः प्राणायामादिना स्ववशीकरणं चिरकालसाध्यम् , योगिनस्तु कामादित्यागात् सुलभमिति गूढाभिसन्धिः। 

अस्य श्लोकस्य योगयुक्तः पुमानचिरेणैव मुनिः संन्यासी भूत्वा ब्रह्म परमं पदमधिगच्छतीत्यप्यन्वयः सुवचः। योगादचिरादेव पारमार्थिकसंन्यासलाभस्ततो ब्रह्मप्राप्तिरित्यर्थः। न चिरेणेति नञर्थकनशब्देन सह समासः। न चिरेणेति पदद्वयमिति वा, चिरेण ब्रह्म नाधिगच्छति, किन्त्वचिरेणैवेत्यर्थः। अस्मिन् पक्षे चिरेणापि नाधिगच्छतीत्यपार्थप्रतीतिः स्यादिति समासपक्ष एवोचितः। 

ननु अयोगतः संन्यासो दुर्लभ इत्यनेनैव योगतः संन्यासः सुलभ इति सिद्धत्वाद् व्यर्थं श्लोकस्योत्तरार्धमिति चेत्? मैवम् ; यस्माद् योगिनः संन्यासः सुलभस्तस्मादयोगतः संन्यासो दुर्लभ इति हेतुहेतुमद्भावस्य पूर्वोत्तरार्धयोर्विवक्षितत्वात्। अत एव अयोगत इत्यस्य ‘योगेन विने’त्यर्थः उक्त आचार्यैर्न तु योगरहितस्येति। यस्मादयोगतः संन्यासो दुर्लभस्तस्माद् योगयुक्तः संन्यासं लभत इति वा हेतुहेतुमद्भावो बोध्यः। ननु योगयुक्त एव संन्यासमाप्नोति, न तु योगरहित इत्यनेन योगसाहित्यं संन्यासस्य सिद्धमिति चेत्? मैवम् ; कर्मानुष्ठानलक्षणयोगस्य कर्मसंन्यासलक्षणसंन्यासस्य च साहित्यासम्भवात् , तेजस्तिमिरवत्। न च - नायं कर्मत्यागलक्षणः संन्यासः, किन्तु पारमार्थिकः परमात्मज्ञानलक्षण इति - वाच्यम् ; परमात्मज्ञाननिष्ठालक्षणसंन्यासस्यैव सर्वकर्मत्यागरूपत्वात्। न ह्यज्ञः सर्वं कर्म त्यक्तुं शक्नुयात् , देहादितादात्म्याध्यासेन तस्य कर्ताऽहमिति विपरीतबुद्धिसत्त्वात्। तूष्णीं तिष्ठामीति विपरीत- बुद्धिविषयस्यापि तूष्णीम्भावस्य कर्मत्वस्य सिद्धान्तितत्वात्। तस्माद् येन योगो युक्तः स चित्तशुद्धिद्वारा ज्ञानं प्राप्य, योगं संन्यस्यैव पारमार्थिकसंन्यासमाप्नोतीति सर्वमनवद्यम्।  

यत्तु रामानुजः— कर्मयोगयुक्तस्यात्मप्राप्तिः सुलभा, ज्ञानयोगयुक्तस्य तु कष्टसाध्येति, तत्तुच्छम् , आत्मप्राप्तिः किं मुक्तिरुत 

[^१_२७७]: भाष्ये परमात्मज्ञाननिष्ठालक्षणत्वात् इत्यस्यानन्तरं ‘मुक्तिहेतुत्वाच्च’ इति पूरणीयमित्यर्थः। 

[[२७७]]

ज्ञानम्? नाद्यः, कर्मणा मुक्त्ययोगात्। आत्मप्राप्तेर्मुक्तित्वेन त्वयाऽनभ्युपेतत्वाच्च। द्वितीये, यदात्मज्ञानं कर्मयोगसुप्रापं तद्योगस्यैव ज्ञानयोगत्वेन कथं ज्ञानयोगदुष्प्रापत्वं ज्ञानस्य? न च - ज्ञानयोगगतं ज्ञानं परोक्षम् , कर्मयोगप्राप्यं त्वपरोक्षमिति - वाच्यम् ; परोक्षज्ञानं विना अपरोक्षज्ञानालाभात् , तथापि ज्ञानयोगसुप्रापमेवापरोक्षज्ञानम्। कर्मयोगस्तु परोक्षज्ञानमुत्पाद्य तत एवापरोक्षं जनयेदिति बहिरङ्गसाधनमेवेत्यलम्॥ ६॥
</details>

<details><summary>मूलम् - ६</summary>

योगेति। योगयुक्तः पुरुषः विशुद्धात्मा विजितात्मा जितेन्द्रियश्च भूत्वा सर्वभूतात्मभूतात्मा च भूत्वा कुर्वन्नपि न लिप्यते। योगिनो योगवशान्मनःशरीरेन्द्रियजयानन्तरमात्मतत्त्वज्ञानं जायते, स ततः कर्म कुर्वन्नपि न लिप्यत इत्यर्थः। 

सर्वभूतेति। यः स्वस्यात्मा प्रत्यक् चेतनः स एव सर्वभूतानामप्यात्मेति यो मन्यते स सर्वभूतात्मभूतात्मेत्युच्यते। इदं च ज्ञानं ब्रह्मात्माभेदज्ञानाद् भवति, न त्वन्यथा। ततश्च अहं ब्रह्मास्मीति सम्यग्दर्शनवान् सर्वभूतात्मभूतात्मेत्युच्यत इत्यभिप्रेत्याह— सम्यग्दर्शीत्यर्थ इति। तत्रैवेति। सम्यग्दर्शन एवेत्यर्थः। कर्मबन्ध एव कर्मलेप इत्याह— न कर्मभिर्बध्यत इति। कुतोऽस्य कर्तुरलेप इत्यत आह— न चेति। परमार्थत आत्मनोऽकर्तृत्वान्नायमात्मवित् कर्ता भवति, आत्मविद एवात्मत्वादिति भावः। 

यत्तु रामानुजः— सर्वभूतेति विशेषणेन ज्ञानैककारतया सर्वात्मनां साम्यमुच्यत इति, तत्तुच्छम् , मूलकारानभिप्रेतत्वा- दस्यार्थस्य। यदि मूलकर्तुः सोऽभिप्रायस्तर्हि ‘सर्वभूतात्मतुल्यात्मे’त्येव ब्रूयात्। किञ्च व्यर्थ एवायं सर्वात्मनां स्वरूपतौल्योपदेशः, सर्वदेहानां भौतिकत्वेन तुल्यत्वोपदेशवत्। नाप्यत्यन्तसाम्ये वक्तुं भेदोऽपि युज्यते, भेदकविशेषस्यैवाभावात्। यदि तूपाधितो भेद इति, तर्हि सिद्धमात्मैकत्वम् , घटाद्युपाधिभेदे सत्यप्याकाशैक्यवत्। 

किञ्च यदिदमात्मनः आकारत्वेनोच्यते ज्ञानम् , किं तच्चैतन्यम् अथवा वृत्तिः? न द्वितीयः, तस्य मनोजन्यत्वात्। आद्ये, चैतन्यस्य सर्वविशेषविलयसाक्षित्वं सुषुप्त्याद्यनुभवसिद्धम्। तस्य च निर्विशेषपरिपूर्णापरिच्छिन्नचैतन्यस्य कथं भेदसिद्धिः, भेदक- स्यैवाभावात्। अत एव हि ‘एकमेवाद्वितीयं ब्रह्मे’त्युपदिश्यते श्रुत्या। तस्मादलं भेदवादेन भयहेतुना ‘द्वितीयाद्वै भयं भवती’ति श्रुतेः॥७॥

[[२७८]]
</details>

<details><summary>मूलम् - ८</summary>

नैवेति। तत्त्वविद् युक्तःसन् पश्यन् , शृण्वन् , स्पृशन् , जिघ्रन् , अश्नन् , गच्छन् , स्वपन् , श्वसन् , प्रलपन् , विसृजन् , गृह्णन् , उन्मिषन् , निमिषन्नपि इन्द्रियाणि इन्द्रियार्थेषु वर्तन्त इति धारयन् सन् ‘अहं किञ्चिन्न करोम्येव’ इति मन्येत इति श्लोकद्वयान्वयः। दर्शनं चक्षुरिन्द्रियकर्म, न त्वात्मनः। श्रवणं श्रोत्रेन्द्रियकर्म, स्पर्शनं त्वगिन्द्रियस्य कर्म, घ्राणं घ्राणेन्द्रियस्य कर्म, अशनं वक्त्रस्य, गमनं पादस्य, स्वपनमन्तःकरणस्य, अन्तःकरणोपरमस्यैव स्वापत्वात् , श्वसनं प्राणवायोः, प्रलपनं वागिन्द्रियस्य, विसर्जनं पायोः, ग्रहणं हस्तयोः, उन्मेषनिमेषौ पक्ष्मणोः`-`इति विवेकः॥८॥
</details>

<details><summary>मूलम् - ९</summary>

इन्द्रियार्था विषया दर्शनादयः रूपादयो वा। कर्मस्वकर्मैव पश्यत इति। ‘कर्मण्यकर्म यः पश्येदि’त्युक्तरीत्येति भावः। सम्यग् यथावदात्मानं पश्यतीति सम्यग्दर्शी, तस्य। कुतोऽस्य कर्मस्वनधिकार इत्यत आह— कर्मण इति। तत्त्वविद् दृष्ट्या कर्मणामभावादेव कर्मस्वनधिकार इत्यर्थः। तत्रैव दृष्टान्तमाह— यथेति। मृगतृष्णिकायामुदकमिवात्मनि कर्म अज्ञानवशात् प्रतीतम्। ततस्तत्राज्ञः प्रवर्तते। यस्तु मृगतृष्णिकायामुदकाभावमिव आत्मनि कर्माभावं वेत्ति, स कथं तत्र प्रवर्तेत? न कथमपीत्यर्थः। एतेन यः ‘अहङ्करोमी’ति मन्यते, तस्यैव कर्माधिकार इति सिद्धम्। 

ननु दर्शनादिकर्माणि कुर्वन्नपि न करोमीति यो मन्यते, स हि मिथ्याज्ञानीति चेत्? मैवम् ; यथोक्तदर्श्येवायम् , आत्मदृष्ट्या कर्माभावात् , यानि कर्माणि कुर्वन्ति तेषां देहेन्द्रियादीनामनात्मत्वाच्च।  

[[२७९]]

ननु तर्हि कथं पश्यन्नित्यादिकमुक्तमिति चेत्? लोकदृष्ट्येति विद्धि। लोकदृष्ट्या कर्माणि कुर्वन्निव प्रतीयमानोऽपि वस्तुतो न करोतीत्यर्थः। उक्तं हि विश्वामित्रेणाध्यात्मरामायणे— ‘रामो न गच्छति न तिष्ठति नानुशोचत्याकाङ्क्षते त्यजति नो न करोति किञ्चित्। आनन्दमूर्तिरचलः परिणामहीनो मायागुणाननुगतो हि तथा विभाति’ इति। न च परमात्मविषयं तदिति वाच्यम् ; आत्मत्वात् परमात्मनः। न आत्मनोऽन्यः कश्चित् परमात्मा नामास्ति, ‘एकमेवाद्वितीयं ब्रह्मे’त्यादिश्रुतिविरोधात्॥९॥
</details>

<details><summary>मूलम् - १०</summary>

ब्रह्मणीति। यः ब्रह्मणि आधाय सङ्गं त्यक्त्वा कर्माणि करोति, सः अम्भसा पद्मपत्रमिव पापेन न लिप्यते। ‘नैव किञ्चित् करोमीति युक्तो मन्येत तत्त्वविदि’त्यस्य ‘कर्माणि करोती’त्यस्य च एकपुरुषविषयत्वासम्भवादाह— यस्तु पुनरतत्त्वविदिति। आधाय न्यस्य, समर्प्येति यावत्। पापेन न लिप्यत इत्येवोक्तम् , न तु ब्रह्म प्राप्नोतीति। अत आह— केवलमिति। तस्येति। ईश्वरार्पणबुद्ध्या निःसङ्गं कृतस्येत्यर्थः। 

यत्तु रामानुजः— ब्रह्मणि इन्द्रियाकारेणावस्थितायां प्रकृतौ कर्माण्याधायेति, तत्तुच्छम् ; इन्द्रियाणीन्द्रियार्थेषु वर्तन्त इति धारयन्नित्यनेन पौनरुक्त्यात्॥१०॥
</details>

<details><summary>मूलम् - ११</summary>

कायेनेति। ‘कायेन वाचा मनसेन्द्रियैर्वा बुद्ध्यात्मना वा प्रकृतेःस्वभावात्। करोमि यत्तत् सकलं परस्मै नारायणायेति समर्पयामी’ति सर्ववैदिकजनेन सन्ध्यावन्दनाद्यन्तेषु पठ्यमानस्य श्लोकस्य मूलभूतोऽयम्। सङ्कल्पविकल्पात्मकं मनः, अध्यवसाया- त्मिका बुद्धिरिति विवेकः। ममत्वबुद्धिशून्यैरिति। कर्तृगता ममत्वबुद्धिः करणेष्वारोपिता। अथवा ममत्वबुद्ध्यप्रयुक्तैरित्यर्थः। अत एवाह— ममत्ववर्जिता इति। तत्रैवेति। न तु साङ्ख्ये इत्येवकारार्थः॥११॥

[[२८०]]
</details>

<details><summary>मूलम् - १२</summary>

युक्त इति। निष्ठायां ज्ञाननिष्ठायामित्यर्थः। ननु कथं ज्ञाननिष्ठाभवमोक्षस्य कर्मयोगेन सिद्धिरत आह— सत्त्वशुद्धीति। कर्मयोगात् सत्त्वशुद्धिः, ततः परोक्षज्ञानप्राप्तिः, ततः सर्वकर्मसंन्यासः, ततोऽपरोक्षज्ञाननिष्ठा, ततो विदेहकैवल्यात्मको मोक्ष इत्यर्थः। वाक्यशेष इति। येनार्थः परिसमाप्यते पदेना\[ध्या\]हार्येण, स वाक्यशेष इत्युच्यते। असमाहित इति। फलाशाविक्षिप्तचित्त इत्यर्थः। कामकारः, कामस्य आशायाः कारः करणं कामकारः, तेन फलाशायुक्तत्वेनेत्यर्थः। निबध्यते कर्मभिर्जन्मादिरूपं संसारं प्राप्यत इत्यर्थः। किमनेन श्लोकेनोपदिष्टमर्जुनायेत्यत आह— अत इति। योगेन मुक्तिसत्त्वादयोगेन बन्धसत्त्वाच्चेत्यर्थः। त्वमिति मुक्तिकाम इत्यर्थः ॥१२॥

[[२८१]]
</details>

<details><summary>मूलम् - १३</summary>

सर्वेति। युक्त इत्यनेन पूर्वश्लोकस्य योगिपरत्वनिश्चयात् , संन्यस्येत्यनेनास्य श्लोकस्य साङ्ख्यपरत्वनिश्चयाच्च सांख्ययोगयो- रुभयोरेकपुरुषाननुष्ठेयत्वादाह— यस्तु परमार्थदर्शी स इति। सर्वकर्माणि मनसा संन्यस्य वशी सन् , नैव कुर्वन् न कारयंश्च सन् नवद्वारे पुरे देहे सुखमास्ते। मनसेति न करणे तृतीया, कर्मत्यागं प्रति मनसोऽकरणत्वात् , अत आह— विवेकबुद्ध्येति। मनःशब्दोऽत्र स्ववृत्तिरूपविवेकज्ञानं लक्षणया बोधयतीति भावः। ततश्च हेतौ तृतीयेति बोध्यम्। मनःपूर्वकत्वाद् वाक्कायचेष्टयोस्ताभ्यामपि मनस आयासो भवेदिति कृत्वा आह— त्यक्तवाङ्मनःकायचेष्ट इति। वाक् चेष्टा भाषणं, मनश्चेष्टा आलोचनं, कायचेष्टा गमनादिकम्। प्रसन्नं शान्तं चित्तं यस्य स प्रसन्नचित्तः। आत्मनोऽन्यत्र आत्मभिन्नेषु सर्वेषु बाह्येषु विषयेषु प्रयोजनं यस्य निवृत्तं स निवृत्तसर्वबाह्यप्रयोजनः। अथवा निवृत्तानि सर्वाणि बाह्यानि प्रयोजनानि यस्य स तथोक्तः। आत्मैकप्रयोजन इति यावत्। नव द्वाराणि यस्य तत् नवद्वारम् , तस्मिन् नवद्वारे। नव द्वाराण्याह— सप्तेति। आत्मनः पुरुषस्य शीर्षण्यानि शिरोगतानि उपलब्धिद्वाराणि शब्दादिज्ञानसाधनानि सप्त — श्रोत्रे, चक्षुषी, नासे, वक्त्रं चेति। अर्वाग् अधोभागे मूत्रपुरीषयोर्विसर्गः त्यागः अर्थः प्रयोजनं कार्यं वा ययोस्ते द्वे , द्वारे इति शेषः। मिलित्वा नव द्वाराणीति भावः। कथं शरीरस्य नवद्वारपुरत्वम् , तद्धि पत्तनधर्मः? अत आह— पुरमिव पुरमिति। गौणोऽयं प्रयोगः, सिंहो माणवक इतिवत् पुरे देहे इति। यथा पुरस्य नवद्वारत्वं तथा देहस्यापीति साम्यं स्फुटम्। कोऽस्य देहपत्तनस्य स्वामी अत आह— आत्मेति। आत्मा एक एव स्वामी यस्य तत् आत्मैकस्वामिकम्। ननु पुरे पौराःसन्ति, अत्र देहे तु के पुनः पौरस्थानीयाः? अत आह— तदर्थेत्यादि। तस्मै आत्मने इदं तदर्थं प्रयोजनं येषां तैस्तदर्थप्रयोजनैः अनेकेषां फलानां विज्ञानस्य, अनेकफलस्य विविधज्ञानस्येति वा, उत्पादकैः। इन्द्रियमनोबुद्धयः विषयाश्च तैरेव पौरेरधिष्ठितम्। 

ननु देहे सर्वं कर्म संन्यस्यास्ते इति विशेषणेन विशेषवचनेन किम्? इति शङ्कते— किमिति। कुतो विशेषणस्य वैयर्थ्यम्? अत आह— सर्व इति। यथा संन्यासी देहे आस्ते, तथा असंन्यास्यपि देहे एवास्ते। तत्रैवं सति देहे इति विशेषणमनर्थकमिति प्रश्नः। 

[[२८२]]

उत्तरमाह— यस्त्विति। कोऽसावज्ञः? अत आह— देहेति। देहेन्द्रियसङ्घातरूपमेवात्मानं पश्यति, न तु तद्भिन्नं यः सोऽयमज्ञः। आसे तिष्ठामि। कुतस्तथा मन्यते? अत आह— न हीति। यो देहमेवात्मानं मन्यते, स हि यत्र देहः आस्ते तत्रैवाहमास इति मन्यते, देहस्यैवात्मत्वात्। देहश्च भूम्यादिषु वर्तते, न तु देहे, आधाराधेयभावस्य द्विनिष्ठत्वेन एकस्यैव देहस्य आधारत्वमाधेयत्वं च न सम्भवतीति। तस्मात् प्राज्ञ एव देहे आसे इति मन्यते, न त्वज्ञः। ततश्च न सर्वसाधारण्येन देहिनो देहे आसनमिति कृत्वा अज्ञव्यावृत्त्यर्थम् , अज्ञाभिमतभूम्याद्यासनव्यावृत्त्यर्थं वा विशेषणस्यावश्यकत्वान्न वैयर्थ्यशङ्का। संन्यासश्च ज्ञान्येकाश्रय इति युक्तं संन्यासिनो देहे आसनमिति भावः। 

ननु त्यागस्य प्रसक्तिपूर्वकत्वाद् , आत्मनि कर्मणां प्रसक्तेरेवाभावात् कथं संन्यस्येत्युक्तम्? अत आह— परकर्मणामिति। देहेन्द्रियकर्माणि परकर्माणि, तान्यविद्यया आत्मन्यारोपितानीत्यज्ञानादात्मनि कर्मप्रसङ्गः। अतो विद्यया तत्संन्यासोपपत्तिः। केयं विद्येत्यत आह— विवेकज्ञानेनेति। आत्मानात्मविवेकज्ञानेनेत्यर्थः। ननु मनसा संन्यस्येति मूले उक्तम् , अत आह— मनसेति। मनःशब्दस्य विद्येत्येवार्थ इति भावः। ननु यस्तत्त्ववित् तस्य कथमतत्त्वविद इव देहे स्थितिरुपपद्यते, प्रत्युत देहत्यागाद् ब्रह्मणि स्थितिरेवोचितेत्यत आह— उत्पन्नेति। यथाऽनुत्पन्नविवेकः पुरुषः यावत्प्रारब्धावसानं देहमत्यजन्नेव गेहे आस्ते तथा विवेक्यपि प्रारब्धफलशेषसंस्कारानुवृत्त्या देहे एवास्ते। प्रारब्धं कर्मविशेषः, तत्फलं शरीरभोगादिः, तस्य शेषः तस्य संस्कारः, तस्यानुवृत्तिः तया यावत्प्रारब्धावसानं विवेक्यपि देहे आस्ते इत्यर्थः। 

यद्वा, ननु य आत्मवित् स हि सर्वत्र वर्तते, सर्वं चात्मनि तस्मिन् वर्तत इति कृत्वा आत्मवित् पुमान् देहे एवास इति नैव मन्येत, किन्तु सर्वत्रास इत्येव मन्येत, इत्यत आह— उत्पन्नेति। यावत्प्रारब्धावसानं विवेक्यपि देहे आस इति मन्यत इत्यर्थः। सर्वकर्मसंन्यासिनोऽपि प्रारब्धफलशेषसंस्कारानुवृत्त्या देह एवासनं सम्भवतीति शेष इत्यन्वयः। 

[[२८३]]

हेत्वन्तरमाह— देह एवेति। स्थूलसूक्ष्मकारणात्मना देहस्त्रिविधः। तत्र सूक्ष्मदेहस्य प्रधानाङ्गं मनः। तस्मिन् मनोमये देहे एव विशेषविज्ञानस्योत्पत्तेर्हेतोर्देह एवास्त इत्युक्तम्। विवेकी अन्तर्मुखत्वान्मनस्येवात्मानमनुसन्धत्त इति मनस्येवास्त इति भावः। 

यद्वा श्वादिदेहेषु विशेषविज्ञानाभावात् , मनुष्यदेहे एव तत्सद्भावात् , विशेषविज्ञानोत्पत्तिहेतावस्मिन् देहे वर्तमानोऽहं तत्त्वविदासमिति कृत्वा देह एवास इति तत्त्वविन्मन्यत इत्यर्थः। 

अथवा संस्कारानुवृत्त्या हेतुना देह एव विशेषविज्ञानस्य अवस्थानविषयज्ञानस्योत्पत्तेर्हेतोरित्येक एव हेतुर्विदुषो देह आसनस्य। फलसत्त्वे हेतुमाह— विद्वदिति। विदुषो ‘देह आसे’ इति प्रत्ययः, अविदुषस्तु ‘भूम्यादावासे’ इति प्रत्ययः इति विवेकः।  

एतावता श्लोकस्य पादत्रयं व्याख्यातम्। अथ तुरीयपादं व्याख्यातुमाक्षेपसङ्गतिमाह—यद्यपीति। अविद्ययाऽऽत्मन्यध्यस्तानां कर्मणां संन्यासो विद्ययोपपद्यत इत्युक्तम्। स संन्यासो न कर्मणां परित्यागरूपः, किन्तु नात्मनि कर्माणि सन्ति, देहेन्द्रियादिसङ्घात एवेत्यनुसन्धानमेव, विद्यया संन्यस्येत्युक्तत्वात्। ततश्च देहाद्याश्रयदर्शनादिकर्मसत्त्वात् तत्कर्तृत्वमात्मनि समवैति,[^१_२८४]आत्मसमवेतस्यैव देहेन्द्रियसङ्घातस्य कर्मदर्शनात्। तथा अन्तर्यामिण आत्मनः सङ्घातप्रेरकत्वात् कारकत्वमप्यात्मनि समवैति, देहादीनां पारतन्त्य- दर्शनात्। तस्मादात्मा स्वयमकर्ताऽपि देहादिभिः कर्म करोति, अथवा कारयतीति कृत्वा कथं संन्यासिनः कर्माभाव इत्यत आह भगवान्— नैव कुर्वन्न कारयन्नितीत्यर्थः। 

स्वयं कुर्वन्तीति। देहादिभिः करणैरात्मा न कर्म करोति। देहादिभिः प्रयोज्यकर्तृभिर्वा न कर्म कारयतीत्यर्थः। न कर्ता नापि कारक आत्मेति यावत्। विद्यया सर्वकर्मसंन्यासादिति भावः। अत्र शङ्कते— किमिति। गच्छतो गतिरिव देहिनः स्वात्मसमवायि सद् यत् कर्तृत्वं कारयितृत्वं चास्ति, तत् संन्यासान्न भवतीति किमित्यन्वयः। आत्मसमवेतयोः कर्तृत्वकारकत्वयोः किं संन्यासान्निवृत्तिः? उत आत्मनि कर्तृत्वकारकत्वयोः समवेतत्वमेव नास्तीति? आद्ये, पृथिव्यां समवायसम्बन्धेन वर्तमानस्य गन्धस्य यथा पृथिवीनाशं विना न नाशः[^२_२८४], तथा आत्मसमवेतस्य कर्तृत्वादेरात्मनाशं विना न नाशः, तथा च विद्यया संन्यासेन वा नात्मसमवेतयोः कर्तृत्वकारकत्वयोर्निवृत्तिरुपपद्यते। 

[^१_२८४]: आत्मसहितस्येत्यर्थः, ‘आत्मेन्द्रियमनोयुक्तं भोक्तेत्याहुर्मनीषिणः’ इति श्रुतेः। 

[^२_२८४]: पाकेन नाशेऽपि गन्धान्तरमुत्पद्यत इति भावः। 

[[२८४]]

ततो द्वितीयमाश्रित्योत्तरमाह— अत्रोच्यत इति। स्वत इति। समवायेनेत्यर्थः। न तु भ्रान्त्यैवेति भावः। कुतो नास्तीत्यत आह— अविकार्य इति। अविकार्ये आत्मनि कर्तृत्वादिविकारायोगादिति भावः। गीतावाक्ये प्रमाणत्वेनोपन्यस्य श्रुतिमुपन्यस्यति— ध्यायतीवेति। बुद्धौ ध्यायन्त्यामात्मा ध्यायतीव प्रतिभाति, बुद्धौ चलन्त्यामात्मा लेलायति चलतीव इति। तस्माद् गच्छति पुरुषे गतिरिव आत्मनि कर्तृत्वादिर्न समवैतीत्युपपद्यते कर्माभावः संन्यासिनः। 

यत्तु रामानुजः— कर्माणि देहे संन्यस्येति, तद् वेदाविनाशिनमिति श्लोकभाष्ये भाष्यकारैरेव प्रत्याख्यातम्— सम्पूर्वस्य न्यासस्य त्यागार्थकत्वेन निक्षेपार्थकत्वायोगादित्यादिना ॥१३ ॥
</details>

<details><summary>मूलम् - १४</summary>

नेति। प्रभुः लोकस्य कर्तृत्वं न सृजति, कर्माणि न सृजति, कर्मफलसंयोगं न सृजति, स्वभावस्तु प्रवर्तते । प्रभुरीश्वर आत्मा, ईश्वरस्यैवात्मत्वात्। लोको देहेन्द्रियादिसङ्घातः, लोक्यते दृश्यते ज्ञायत इति लोक इति व्युत्पत्तेः। कर्तृत्वं न सृजति नोत्पादयति, ‘त्वमिदं कुर्वि’ति लोकं न प्रवर्तयति कर्मस्वित्यर्थः। लोकेन न कारयतीति यावत्। ‘नैव कुर्वन्न कारयन्नि’त्यस्यैवार्थस्य सुबोधत्वाय भङ्ग्यन्तरेणोपपादनमिदमिति न पुनरुक्तिः। प्रवर्तते कुर्वन् कारयंश्च सन्निति शेषः। लोकस्य कर्तृत्वादिकं सृजन् सन्निति वा । स्वभावस्यैवं प्रवृत्तत्वे प्रमाणमाह— दैवीति। ‘दैवी ह्येषा गुणमयी मम माया दुरत्यया। मामेव ये प्रपद्यन्ते मायामेतां तरन्ति ते’ इति सप्तमाध्याये वक्ष्यते। अथवा स्वभावस्य मायात्वे प्रमाणमाह— दैवीति। देवस्य विष्णोरीश्वरस्यात्मनः स्वभावः, ‘दैवी’ति वक्ष्यमाणत्वादित्यर्थः। 

अत्र स्वभावः वासनेति रामानुजः, तत्तुच्छम् ; असङ्गस्यात्मनः प्रकृतिसंसर्गस्यैवासम्भवेन तत्कृतदेहाद्यात्माभिमानजनित- वासनाया दूरापास्तत्वात्। निर्धर्मकपरमानन्दबोधस्वरूपे आत्मनि देहाद्यात्माभिमानस्य तत्कृतवासनाया वा स्थातुमयुक्तत्वात् इति ॥१४॥

[[२८५]]
</details>

<details><summary>मूलम् - १५</summary>

नादत्त इति। ‘स्वभावस्तु प्रवर्तते’ इति मायिकस्य कार्यस्योक्तत्वादाह— परमार्थतस्त्विति। तुशब्दो वैलक्षण्यार्थः। न पुनः स्वभावत इति तदर्थः। विभुः कस्यचित् पापं नादत्ते, कस्यचित् सुकृतं च नैवादत्ते। अज्ञानेन ज्ञानमावृतं तेन जन्तवो मुह्यन्ति।  

यो हि ब्रह्महत्यादिमहापातकापनुत्तये जन्मान्तरसंचितपापापनुत्तये वा भगवति भक्तिं तनोति, तस्य भक्तस्य पापं विभुरीश्वरः आत्मा नादत्ते। यश्चेश्वरार्पणबुद्ध्या यज्ञदानजपादिकर्माणि करोति, तस्य यज्ञादिकर्मजन्यं सुकृतमपि नादत्ते न स्वीकरोति, असङ्गस्यात्मनः पुण्यपापसम्बन्धाभावात्। सति तु पुण्यपापसम्बन्धे धर्माधर्मवश्यत्वेनेश्वरत्वस्यैव व्याघातात् इत्याह— नादत्ते न गृह्णातीत्यादि। प्रयुक्तं दत्तं समर्पितमिति यावत्।[^१_२८६] 

न च - भक्त्या ईश्वराय विष्णवे शिवायान्याय\[यान्यस्मै\] दैवताय वा सुकृतादिकं समर्पयन्ति, न त्वात्मन इति - वाच्यम् ‘आकाशात् पतितं तोयं यथा गच्छति सागरम्। सर्वदेवनमस्कारः केशवं प्रति गच्छती’ति स्मरणाच्छिवादिदेवतान्तरसमर्पितमपि सुकृतादिकमात्मानमेव प्राप्नोति।  

न च - केशवमिति विष्णुपर्यायदर्शनात् शिवादिदेवतान्तरसमर्पितस्य विष्णुगामित्वमेव, न त्वात्मगामित्वमिति - वाच्यम् ; विष्णोरेवात्मत्वात्। न च विष्णुरपि शिवादिवदनात्मैवेति वाच्यम् ; शिवादेरनात्मत्वस्यैवासिद्धेः। न च त्र्यक्षत्वादिधर्मविशिष्टानां शिवादीनां कथमात्मत्वमिति वाच्यम् ; चतुर्भुजत्वादिधर्मविशिष्टविष्णावपीदं चोद्यं समानम्। न चैवं शिवविष्ण्वादयः सर्वेऽप्यनात्मान एवेति वाच्यम् ; देहबुद्ध्या अनात्मत्वेऽपि अन्तर्यामिबुद्ध्या आत्मत्वात्। तस्माच्छिवादिबुद्ध्या समर्पितमपि सर्वं शिवादिदेहस्थितात्म- समर्पितमेव भवति। यस्तु शिवादिदेहस्थित आत्मा स एव भक्तदेहस्थितोऽपीति युक्तमुक्तमात्मने समर्पयन्तीति। अत एव आकाशात् पतितमिति स्मृतिश्च सङ्गच्छते, कथमन्यथा देहान्तरसमर्पितं वस्तु देहान्तरगामि भवेत् , येन शिवाद्यर्पितं वस्तु विष्ण्वर्पितं भवतीत्युच्येत। 

न च केशवपदं चतुर्भुजत्वादिविशिष्टविग्रहविशेषपरमिति वाच्यम् ; कः आत्मा, ‘को ब्रह्मात्मे’ति कोशात् , ईशः प्रभुः, वाति गच्छति जानातीति वः, वातेर्डः, द्रष्टेत्यर्थः। कश्चासावीशः केशः, केशश्चासौ वश्च केशव इति व्युत्पत्त्या आत्मपरत्वात् केशवशब्दस्य। न च ‘योगाद् रूढिर्बलीयसी’ति यौगिकाद् योगरूढोऽर्थ एव बलवानिति वाच्यम् ; बलवत्त्वेऽपि तस्यार्थस्येहानन्वयेनोपेक्ष्यत्वात्। 

ननु यद्ययमात्मा नादत्ते कस्यचित्पापं, न चैव सुकृतं, तर्हि ‘ईश्वरार्पणमस्तु’ इति कथं स्वानुष्ठितयागादिसुकृतस्येश्वरे प्रयोगो 

[^१_२८६]: ननु तर्हि कथं वक्ष्यति ‘तदहं भक्त्युपहृतमश्नामि प्रयतात्मनः’(भ.गी. ९-२६) इति? उच्यते— व्यवहारदृष्ट्या मुमुक्षोः सत्त्वशुद्ध्यर्थं साधनोपदेशपरत्वात् तस्य। इह तु परमार्थदृष्टिर्विवक्षिता। अत एव भाष्यम्—परमार्थतस्तु इति। 

[[२८६]]

भक्तानाम्? कथं वेश्वरस्य पूजादिकम्? इति शङ्कते— किमर्थमिति। प्रयुज्यते समर्प्यते। अज्ञानम् अविद्या, न तु ज्ञानाभावः, तस्यावरणत्वायोगात्। आवरणं हि भावकार्यम् , यथा घटाद्यावरणं तमः भावरूपम् , तद्वत्। न च तमोऽपि तेजोऽभाव एवेति वाच्यम् ; तमसि तम इत्येव सर्वः प्रत्येति, न तु तेजोऽभाव इति कृत्वा सर्वलोकव्यवहारविरोधात्। आवृतं नाशितमित्यर्थः। अथवा ज्ञानं बुद्धिरित्यर्थः। आवृतं छादितं, मलेन दर्पणमिवेति भावः। तेन ज्ञानस्याज्ञानावृतत्वेन हेतुना करोम्यहं पूजादिकमिति शेषः। कारयाम्यहं पूजादिकं पुत्रादिनेति शेषः। भोक्ष्ये अहमन्नादिकमिति शेषः। भोजयामि अहमन्नादिकमतिथ्यादिनेति शेषः।  

अत्र मत्त ईश्वरोऽन्योऽस्ति, स मत्पापं नाशयति, मया दत्तमल्पमपि सुकृतं गृहीत्वा मम बहुफलं दास्यतीत्याकारकोऽपि मोहो ज्ञेयः। एतन्मोहप्रयुक्तत्वादेव कर्मणां कर्तृत्वस्य कारयितृत्वस्य च, ईश्वरादात्मनि भेदभ्रमे सत्येव कर्ताऽहं, कारकोऽहं, भोक्ताऽहम् , फलदाता त्वीश्वरः इत्यादिभ्रमसम्भवात्। तस्मादात्मानात्मविवेकशून्या एवैते य ईश्वरार्थमपि कर्माण्यनुतिष्ठन्तीत्याह— अविवेकिन इति। अत एवैते जन्ममरणादिलक्षणं संसारं प्राप्नुवन्तीत्याह— संसारिण इति। जायन्ते पुनः पुनरुत्पद्यन्ते अविवेकवशादिति जन्तव इति व्युत्पत्तेरिति भावः। 

यत्तु रामानुजः— नादत्ते नापनुदति। अज्ञानेन प्राचीनकर्मणाऽस्य ज्ञानम् आवृतं सङ्कुचितम्। तेन अज्ञानेनेति, तत्तुच्छम् , आदानस्य अपनोदनाभेदानौचित्यात् , आदानापनोदनयोर्भिन्नक्रियात्वात्। आदत्त इत्यस्यापनोदनार्थकत्वस्य व्याकरणकोशादि- विरुद्धत्वात् , आत्मज्ञानस्य सर्वपुण्यपापतूलाग्नित्वस्य ‘ज्ञानाग्निदग्धकर्माणमि’त्यनेनोक्तत्वादात्मनः सुखदुःखापनोदनासम्भवाच्च। तथा पुत्रादेः पापं दुःखं च नादत्त इत्यप्ययुक्तम् , पुत्रादेरात्मत्वादात्मनि च पापाद्ययोगात्। यदि पुत्रादिः सङ्घात इति मतं, तर्हि तस्य सङ्घातस्य आत्मसम्बन्धित्वमेव नास्तीति कथमुक्तं स्वसम्बन्धितयाऽभिमतस्य पुत्रादेरिति। 

ननु सङ्घातो न स्वसम्बन्धी, किन्तु तथाऽभिमत इति चेत्? नैतदपि युज्यते, स्वप्रभे निर्विशेषे आत्मन्यभिमानायोगात्। यस्तु ममायं पुत्रोऽहमन्यः पितेत्यभिमन्यते, स हि सङ्घात एव। न च सङ्घातस्याचेतनस्य कथमभिमान इति वाच्यम् ; तत्र चिदाभाससत्त्वात् , कथमन्यथा अन्तःकरणस्य केवलस्य सङ्कल्पादिव्यापार उपपद्येत? य एवं पुत्रादिकं स्वसम्बन्धिनं मन्यते स पुत्रादेर्दुःखं यथाशक्त्यपनुदत्येवेति कथमुक्तम्— नापनुदतीति। 

तथा रावणादिर्देहादिसङ्घातो रामादेः प्रतिकूलस्य देहादिसङ्घातस्य भार्यापहारादिना सुखमपनुनोदैवेति कथमुक्तं प्रतिकूल- तयाऽभिमतस्य सुखं नापनुदतीति। तथा अज्ञानशब्दस्य कर्मार्थकत्वमप्यनुपपन्नम् , अज्ञानकर्मणोः कार्यकारणभावेन भेदात्। यदि ज्ञानविरोधि कर्माज्ञानशब्देन विवक्षितं, तर्हि मूलकर्ता ‘कर्मणा’ \[ ‘कर्मणा ह्यावृतं ज्ञानम्’ \] इत्येव ब्रूयात् , न त्वज्ञानेनेति। 

कर्मणो ज्ञानावरणत्वं चानुपपन्नमद्रव्यत्वात् कर्मणः, आवरणस्य च द्रव्यकार्यत्वात्। ननु कर्मणा ज्ञानस्यावरणं नाम कर्मणा हेतुना ज्ञानस्य सङ्कोच इत्यर्थः इति चेत्, मैवमपि , ज्ञानावरणरूपेण कर्मणेति त्वयोच्यमानत्वात्। न हि कर्मणो ज्ञानसङ्कोचनं स्वरूपं, किन्तु गुण एव। न च कर्मापि गुण एवेति वाच्यम् ; गुणकर्मणोर्भेदात्। न च पुण्यापुण्यसंस्काररूपमिदं कर्म गुण एवेति वाच्यम् ; तादृशस्य गुणस्य संस्काररूपत्वेन ज्ञानावरणरूपत्वाभावात्। 

किञ्च न कर्मणो ज्ञानविरोधित्वमपि युक्तम् , कर्मणो ज्ञानोपायत्वात्। न च यज्ज्ञानविरोधि कर्म तदेवेह गृह्यत इति वाच्यम् ; अज्ञानशब्दस्य ज्ञानविरोधिवस्तुमात्रोपस्थापनक्षमत्वेन ज्ञानविरोधिवस्तुविशेषाबोधकत्वात्। सति ज्ञानविरोधितया प्रत्यक्षे अज्ञाने मायाख्ये तद् विहायान्यार्थबोधनस्यासम्भवात्। न ह्यसुरशब्दो राक्षसान् विहायान्यान् बोधयितुमीष्टे। तस्मात् नञो विरोधार्थमभ्युपेत्य न ज्ञानमज्ञानं ज्ञानविरोधीत्यर्थस्य वचनेऽपि तादृशमज्ञानं मायैव भवितुमर्हति, तस्या एव तथात्वात्। न हि कर्म वा अन्यद्वा एकान्तेन ज्ञानविरोधि, यज्ञादिकर्मणां गुरुशास्त्रादिद्वैतस्य च ज्ञानोपायत्वेन ज्ञानाविरोधदर्शनात्। तथा तेनेत्यस्य प्रकृतवाक्यार्थपरामर्शं न्याय्यं विहाय अज्ञानेनेत्यर्थकल्पनं चान्याय्यम् , अज्ञानं ज्ञानावरणद्वारैव मोहयति, न तु साक्षादिति कृत्वा अज्ञानेन मुह्यन्तीति वचनं पुनरयुक्तम् ॥१५॥

[[२८७]]
</details>

<details><summary>मूलम् - १६</summary>

ज्ञानेनेति। येषां तु तद् आत्मनोऽज्ञानं ज्ञानेन नाशितम् , यद्वा येषां तु तदज्ञानमात्मनो ज्ञानेन नाशितम् , अथवा येषां तु तदात्मनोऽज्ञानमात्मनो ज्ञानेन नाशितम् , तेषां ज्ञानमादित्यवत् तत्परं प्रकाशयति। आत्मनः स्वस्याज्ञानम् , स्वस्वरूपावरकमज्ञान- मित्यर्थः। स्वविवेकज्ञानावरकमिति वा। ज्ञानेन विद्यया, आत्मविषयज्ञानेनेत्यर्थः, नाशितम्। द्वितीययोजनायां तु , येषां तत् पूर्वोक्तम् अज्ञानम् , येन ज्ञानमावृतं तदित्यर्थः। आत्मनो ज्ञानेन ‘अहं ब्रह्मास्मी’त्याकारकस्वस्वरूपज्ञानेन, आत्मविषयज्ञानेनेति यावत् , नाशितम्। तृतीययोजनायां तु आत्मस्वरूपावरकमज्ञानमात्मस्वरूपज्ञानेन नाशितमिति, आत्मविषयज्ञानेनात्मविषयाज्ञानं नाशितमिति चार्थः। 

भाष्ये तृतीययोजनानुसारेणैवात्मशब्दस्यावृत्तिमभिप्रेत्योक्तम्— ‘विवेकज्ञानेनात्मविषयेण नाशितमात्मनो भवती’ति। तदज्ञानमिति कर्तृपदं पूर्वमेवोक्तम्। आत्मनस्तदज्ञानमित्यन्वयः। ज्ञायतेऽनेनेति ज्ञानम्। ज्ञेयं वस्तु चात्रात्मैव। सर्वमिति। साकल्येनेत्यर्थः। अथवा ज्ञेयं सर्वं वस्तु ब्रह्मैव, सर्वस्य ब्रह्मत्वात्। न च कथं ब्रह्मणः परमार्थतत्त्वस्य द्रष्टुर्ज्ञेयत्वमिति वाच्यम् ; अध्यस्तत्वाज्ज्ञेयत्वस्य तस्मिन् , परमार्थतस्तु ज्ञातृज्ञानतत्करणानामभावात् कथं ज्ञेयत्वं ब्रह्मणः स्यात्? 

ननु ज्ञानं तत् प्रकाशयतीत्ययुक्तम् , प्रकाशात्मकस्य ज्ञानस्य प्रकाशकत्वायोगात् , आत्मनैव सर्वस्य भास्यमानत्वाच्च, ‘तस्य भासा सर्वमिदं विभाती’ति श्रुतेः, ‘सत्यं ज्ञानमनन्तं ब्रह्मे’त्यात्मन एव ज्ञानस्वरूपत्वाच्चेति चेत् , मैवम् , सर्वावभासकचैतन्यरूपम- प्यात्मानमविद्याऽऽवृत्य वर्तते, अविद्यात्मनोरविरोधाद् , आत्मनैवाविद्यायाः भास्यमानत्वाच्च। तस्याश्चाविद्यायाः विद्यैव विरोधिनी, सैव विद्येह ज्ञानशब्देन विवक्षिता। सा तु बुद्धिवृत्तिरूपा, न तु प्रकाशरूपा। इयं बुद्धिवृत्तिर्विद्या आत्मावरकाविद्यां नाशयति। तत आत्मप्रकाशो जायत इति ब्रह्मवस्तुप्रकाशकत्वमुक्तं विद्यायाः[^१_२८८]। 

तस्माच्चैतन्यभासितयैव बुद्धिवृत्त्या ज्ञानेन करणेन आत्मावरकाज्ञाननाशनद्वारा आत्मा प्रकाश्यते, घटावरकाज्ञाननाशनद्वारा घट इवेति न कश्चिद् दोषः। एतेन बुद्धिवृत्तिरूपं ज्ञानं न प्रकाशात्मकम् , किन्तु प्रकाशकरणात्मकमेव, प्रकाशात्मकं ज्ञानं तु चैतन्यमेवेति सिद्धम्। 

यत्तु रामानुजः— तेषामिति विनष्टाज्ञानानाम् , बहुत्वाभिधानादात्मस्वरूपबहुत्वम् , आदित्यदृष्टान्तेन च प्रभाप्रभावतोरिव ज्ञातृज्ञानयोरवस्थानम् , आत्मनो ज्ञानधर्मवत्त्वं च प्रतिपादितम् इति, तत्तुच्छम् , ‘तेन मुह्यन्ति जन्तवः’ इति पूर्वश्लोकोक्तजन्तूनामिह तत्पदेन परामर्शात्। जन्तवश्च भूतानि प्राणिन एव, न त्वात्मा, आत्मनो जन्तुत्वासम्भवात्। अजो ह्यात्मा। जायत इति जनिमांस्तु जन्तुः।  
यदि जन्तव इत्यनेनापि आत्मान एव लक्षणया विवक्षिताः इत्युच्येत,  
तर्हि महदनिष्टम् ,  
यदात्मनः स्वप्रभस्यापि मोहः।  
मोहादयो ह्य् अन्तःकरणधर्माः।  

[^१_२८८]: स्वप्रकाशस्यान्येन प्रकाशासंभवात् आवरणभङ्ग एव प्रकाशपदार्थः। 

[[२८८]]

अथ यद्य् अन्तःकरणतादात्म्याभिमानाद् आत्मनो मोह इत्युच्यते,  
तर्हीमे जन्तवो न निरुपाधिकात्मभूताः,  
किन्तु सोपाधिका एवेति सिद्धम्।  
अन्तःकरणाद्युपाधिकृतम् आत्म-बहुत्वम् अस्माकम् इष्टम् एव।  
एवं "सोपाधिकानां जन्तूनाम् आत्मनां मोह" इत्य् उक्त्वा  
तेषाम् इति तच्-छब्द-परामृष्टानां तज्-जन्तूनां  
कथम् अकस्माद् उच्यते निरुपाधिकत्वम्?  
न च - "विनष्टाज्ञानानाम् उपाधिगन्धाभाव" इति वाच्यम् ;  
अज्ञान-विनाश-मात्रेण तत्-कार्य-भूतान्तः-करणाद्य्-उपाधि-स्वरूप-नाशाभावात्।  

न च - 

> वस्तुत उपाध्य्-अभावाद्  
> अज्ञानाद् एवोपाधिसम्भवाद्  
> अज्ञान-नाशे कुत उपाध्यनाश 

इति वाच्यम् ,  
अस्य वचनस्य परमार्थ-विषयत्वाभावात्।  
परमार्थतो ऽज्ञानस्यैवाभावात्  
कथम् उच्येताज्ञानं ज्ञानेन नाशितम् इति।  

> ‘न निरोधो न चोत्पत्तिर्  
> न बद्धो न च साधकः।  
> न मुमुक्षुर् न वै मुक्त  
> इत्येषा परमार्थता’ 

इति कैवल्योपनिषच्-छ्रुतेः।  
तस्माद् उपाधि-भेदाद् एव तेषाम् इति बहुत्वसिद्धेः  
आत्म-बहुत्व-कल्पनं गौरवाद् अप्रमाणत्वाच् चोपेक्ष्यम्।  


तथा निर्धर्मकय् आत्मनि  
ज्ञान-धर्म-कल्पनम् अप्य् अयुक्तम्।  
वृत्ति-रूपं हीदं ज्ञानम् अन्तःकरणधर्मः,  
न त्व् आत्म-धर्मः -  
अन्तः-करण-क्षये वृत्त्य्-अ-दर्शनात्।??।्-।  

न च ‘तस्य भासे’ति श्रुत्या  
ज्ञानस्यात्म-धर्मत्वम् इति वाच्यम् ;  
राहोः शिर इतिवद् औपचारिक-भेद-वादात्।  

आत्मस्वरूप-भूत-ज्ञानेनेति तदर्थात्।  
यद्य् आत्मा ज्ञानवान् स्यात् ,  
तर्हि ज्ञानमान्तरं स्याद् आत्मनः,  
पृथिव्या गन्ध इव।  
तच् चानिष्टम् ,  
आत्मनः सर्वान्तरत्वविरोधात्।  

> ननु \[न च -\] नात्मा सर्वान्तरः,  
> किन्तु परमात्मैव,  
> ‘य आत्मानमन्तरो यमयती’ति श्रुतेर् 

इति - वाच्यम् ;  
आत्मानं प्रमातारं यः कूटस्थ आत्मा ऽन्तरो यमयतीति  
तच्छ्रुत्य्-अर्थात्।  
कूटस्थस्य साक्षिण आत्मनोऽन्यस्यादर्शनात्  
‘साक्षी चेता’ इति श्रुत्या  
परमात्मन एव साक्षित्व-वचनाच् च  
नात्मनोऽन्यः परमात्मा, किन्त्वात्मैव।  

न च - 

> > ‘कूटस्थोऽक्षर उच्यते,  
> उत्तमः पुरुषस्त्वन्यः’ 
>
> इति वक्ष्यत  
> इहैव कूटस्थात् परमात्मभेद 

इति - वाच्यम् ;  
तत्र कूटस्थ-शब्देन मायाया विवक्षितत्वात्,  
उत्तमपुरुषस्य कूटस्थाद् अन्यत्वे  
अकूटस्थत्वस्य सिद्धत्वात्। तद्ध्यनिष्टम् , अनित्यत्वापत्तेः। 

न च - 

> ज्ञाता आत्मा कथं ज्ञानं स्याद् ,  
> अपि तु ज्ञानवान् एव

इति - वाच्यम् ;  
त्वयाऽप्य् आत्मनो ज्ञानस्वरूपस्याभ्युपगतत्वात्,  
निर्विशेष-ज्ञानस्य तार्किकादिभिर् अप्य् अभ्युपगतत्वात्(??)।  

न च - "निर्विशेषज्ञाने कथं ज्ञातृत्वविशेष" इति वाच्यम् ; ज्ञातृत्वस्यापि कल्पितत्वात्।  
अथवा ज्ञातृत्वस्य ज्ञानानन्यत्वादिति[^१_२८९]॥१६॥

[^१_२८९]: विशिष्टाद् भावप्रत्ययः विशेषणमभिधत्ते इति न्यायेन ज्ञातृत्वस्य ज्ञानरूपत्वादिति भावः। 

[[२८९]]
</details>

<details><summary>मूलम् - १७</summary>

तद्बुद्धय इति। तच्छब्दार्थमाह— यदिति। ज्ञानप्रकाशितं परमार्थतत्त्वं ब्रह्म तच्छब्दार्थः। प्रकृतत्वादिति भावः। तस्मिन् बुद्धिर्येषां ते तद्बुद्धय इति समासः। गतेति तु फलितार्थकथनम् , स्थितेत्यर्थः। 

ननु तदात्मान इति व्यर्थम् , अज्ञस्यापि तदात्मत्वाव्यभिचारादिति चेत्? मैवम् ; यद्यप्यज्ञोऽपि तदात्मैव, तथापि स तथा न जानाति, प्राज्ञस्तु जानाति, अत उच्यते तदात्मेति प्राज्ञः। ‘अहं ब्रह्मे’त्यात्मज्ञानवन्त इत्यर्थः। ब्रह्मण्येवेति। न कर्मादावित्येव- कारार्थः। परा गतिः परमं प्राप्यं। अपुनरावृत्तिं पुनरावृत्त्यभावं, मोक्षमिति यावत्। पुनरावृत्तिशब्दार्थमाह— पुनर्देहसम्बन्धमिति। यतीनां संन्यासिनामेव ब्रह्मनिष्ठादिसद्भावादाह— यतय इति। 

ननु तद्बुद्धय इत्यादीनि चत्वारि विशेषणानि एकार्थबोधकत्वात् पुनरुक्तानीति चेत्? मैवम् ; सूक्ष्मदृष्ट्या अर्थभेदसत्त्वात्। तथाहि— तद्बुद्धय इत्यनेन पारोक्ष्येण ब्रह्मज्ञानम् , तदात्मान इत्यनेन ब्रह्मात्मापरोक्षज्ञानम् , तन्निष्ठा इत्यनेन नैरन्तर्येण तत्स्वरूपानुसन्धानम् , तत्परायणा इत्यनेन तद्रतिश्चाभिहितमिति॥१७॥
</details>

<details><summary>मूलम् - १८</summary>

विद्येति। कथमिति। कथं ते पण्डिता इत्याक्षेपः। समाधानमाह— तत्त्वं पश्यन्तीति। यतस्ते ज्ञाननाशितात्माज्ञानास्तत्त्वं पश्यन्ति, ततः पण्डिता इत्यर्थः। अयमेवार्थः श्लोकेनानेनोच्यत इत्याह— उच्यत इति। यद्वा ते पण्डितास्तत्त्वं कथं पश्यन्तीति प्रश्नः। तेषां पण्डितानां कीदृशं तत्त्वज्ञानमित्यर्थः। तस्योत्तरमनेनोच्यत इत्याह— उच्यत इति। पण्डिता ब्राह्मणादिषु समदर्शिनो भवन्तीत्यन्वयः। 

नन्वव्युत्पन्नस्य बालस्याप्यस्ति ब्राह्मणादिषु समदर्शित्वम् , ब्राह्मणत्वादिविवेकग्रहणसामर्थ्याभावाद् , अत आह— समं ब्रह्म द्रष्टुं शीलं येषां ते समदर्शिन इति। ननु ब्राह्मणादीनां वैषम्ये प्रत्यक्षसिद्धे कथं तत्र ब्रह्मणः समत्वम्? अत आह— सत्त्वादीति। सत्त्वादिगुणभेदात्तत्कृतसंस्कारभेदाच्च ब्राह्मणादिभेदो युक्तः। आत्मनस्तु तद्गुणादिस्पर्शाभावाद्भेदो न युक्त इत्यर्थः। कुतः स्पर्शाभावः? अत आह— अविक्रियमिति। सति तु गुणादिस्पर्शे आत्मनो विक्रिया स्यात् , तच्चानिष्टम् , ‘अविकार्योऽयमुच्यते’ इत्यादिप्रमाण- विरोधादिति भावः। नन्वविक्रियस्याप्यात्मनः प्रतिशरीरं भिन्नत्वात् कथं समत्वम्? अत आह— एकमिति। आत्मनः शरीरभेदप्रयुक्तो भेदो नास्ति, घटादिप्रयुक्तो भेद आकाशस्येवेति भावः। एवमेकत्वादेवास्याविक्रियत्वम् , अन्यथा सति सजातीयादिभेदे विकारित्वमेव स्याद् वृक्षादिवत्। भेदो हि विकारः। तस्माद् यः सर्वत्राप्येकमद्वितीयं ब्रह्मात्मानं पश्यति, स एव पण्डितः, न त्वन्यः। तच्च समदर्शित्वमेव पण्डितस्य तत्त्वज्ञानम् , न त्वन्यदिति॥१८॥

[[२९०]]
</details>

<details><summary>मूलम् - १९</summary>

इहेति। ननु यदि ब्राह्मणादिषु सर्वत्राप्यात्मन एकत्वेन समबुद्धिः पण्डितस्य, तर्हि ब्राह्मणादिभिः समं गवादयोऽपि पूज्या एव, एवंविधस्यान्नभोजनं दोषावहं स्मृतिविरोधादित्याक्षिपति— नन्विति। अभोज्यं भोक्तुमयोग्यमन्नं येषां ते अभोज्यान्नाः। यद्दत्तान्नं शिष्टानामभोज्यं ते इत्यर्थः। अत एव ते पण्डिताः दोषवन्तः भवन्तीति शेषः। समेति स्मृतेरयमर्थः— कुलशीलविद्यादिभिस्तुल्यः समः, तद्विपरीतोऽसमः। विषमसमशब्दौ भावपरौ। समाहारद्वन्द्वः। पूजातः पूजायामासनपरिचरणादिकायां विषमसमे समेन सह पूजायां विषमे वैषम्ये, असमेन च समे साम्ये क्रियमाणे तदन्नमभोज्यमिति मिताक्षरा। ‘नित्यमभोज्य’मिति सूत्रादभोज्यपदस्यानुवृत्तिः, तत्प्रकरणस्थत्वादेतत्सूत्रस्य। अन्नलाभस्तु ‘पशुपाले’ति[^१_२९१] सूत्रगत-भोज्यान्नशब्दगतान्नशब्दानुवृत्तेरिति बोध्यम्। 

सूत्रस्यायमाशयः— यज्ञादौ विदुषां पूजासमये वेदविदो वेदविद्भिः समं, षडङ्गविदः षडङ्गविद्भिः समं, ब्रह्मविदो ब्रह्मविद्भिः समं, शास्त्रविदः शास्त्रविद्भिश्च समं पूजनीया यजमानेन। तत्र यदि वेदविदः षडङ्गविद्भिः समं, ब्रह्मविदो वेदविद्भिः समं, षडङ्गविदः शास्त्रविद्भिः समं पूज्यन्ते, तर्हि तद्यज्ञाद्यन्नमभोज्यं, समेन वेदविदा समं वेदविदोऽपूजितत्वादसमेन षडङ्गविदा समं वेदविदः पूजितत्वाच्च यजमानस्य सदोषत्वात् तद्द्वारा तदन्नमपि सदोषमेवेत्यभोज्यमिति। तस्मात् पण्डितेन न ब्राह्मणादिषु गवादिषु च समदृष्टिः कर्तव्येति पूर्वपक्षः। 

परिहरति— नेति। तथेत्यर्थः। ते ब्राह्मणादिषु समदर्शिनः पण्डिताः दोषवन्तो न भवन्ति। तत्र हेतुमाक्षिपति— कथमिति। 

[^१_२९१]: गौ.ध.सू.२.८.६ । 

[[२९१]]

प्रकृतश्लोकेन हेतुरुच्यत इत्याह— इहेति। येषां मनः साम्ये स्थितं तैरिहैव सर्गो जितः। इहैव जीवद्दशायामेवेत्यर्थः। तदेवाह— जीवद्भिरेवेति। किं तत्साम्यम्? अत आह— सर्वभूतेषु ब्रह्मणः समभाव इति। सर्वभूतेष्वप्येकमेव ब्रह्मास्तीत्येवंरूपे ब्रह्मसाम्ये इत्यर्थः। स्थितं दृढमवस्थितमित्यर्थः। ननु कस्माद् ब्रह्मसाम्यविद्भिरिहैव सर्गो जित इत्यत आह— निर्दोषमिति। हि यस्माद् ब्रह्म निर्दोषं समं चेति।  

ननु कुतो निर्दोषत्वं ब्रह्मणः सदोषश्वादिशरीरावस्थितस्य तत्संसर्गाद् दोषवत्त्वेन भाव्यत्वाच्चण्डालगृहस्थितब्राह्मणवदित्यत आह— यद्यपीति। तद्दोषैः श्वपाकादिदोषैः विभाव्यते ज्ञायते। श्वपाकादिसङ्घातस्य तदन्तर्गतात्मनश्चाविवेकान्मूढाः श्वपाकादीनात्मत्वेन प्रतिपद्य दुष्ट आत्मेति मन्यन्त इत्यर्थः। तथापीति। एवं मूढैर्विभावितत्वेऽपीत्यर्थः। तद्दोषैरस्पृष्टमिति । घटादिदोषैराकाश इवेति भावः। अध्यस्तसर्पदोषैः रज्जुवदिति वा। असङ्गस्य पुरुषस्य वस्तुतः शरीरसङ्गस्यैवाभावात् कुतः पुनस्तद्दोषप्रसङ्ग इति तत्त्वम्। 

ननु निर्दोषमपि ब्रह्म समं न भवति, गुणवत्त्वात् , प्रकृतिवदित्यत आह— नापीति। यथा प्रकृतिः स्वकीयसत्त्वादिगुणभेदाद् बहुविधा, न तथा ब्रह्म बहुविधम् , सगुणत्वाभावात्। चैतन्यात्मकस्य ब्रह्मणो निर्गुणत्वे गीतामेव प्रमाणयति— वक्ष्यति चेति। ब्रह्मणोऽनादित्वान्निर्गुणत्वाच्च इच्छादीनां न ब्रह्मधर्मत्वम् , किन्तु क्षेत्रधर्मत्वमेवेति त्रयोदशाध्याये— ‘अनादिमत्परं ब्रह्म न सत्तन्नासदुच्यते।’ ‘असक्तं सर्वभृच्चैव निर्गुणं गुणभोक्तृ च।’ ‘विकारांश्च गुणांश्चैव विद्धि प्रकृतिसम्भवान्।’ ‘इच्छा द्वेषः सुखं दुःखं सङ्घातश्चेतना धृतिः। एतत्क्षेत्रं समासेन सविकारमुदाहृतम्॥’ इति वक्ष्यमाणत्वादिति भावः। 

[[२९२]]

ननु माऽस्त्वात्मनो गुणतो भेदः, विशेषतस्तु भेदो भविष्यति। नित्यद्रव्यवृत्तयो व्यावर्तका विशेषाः, यैः परमाण्वादीनां मिथो भेदःसिध्यति - इति शङ्कायां, किमिमे विशेषा आत्मनि स्थित्वा आत्मानं भेदयन्ति? उत शरीरे स्थित्वेति विकल्प्य, तत्र निर्विशेषे आत्मनि विशेषस्थित्ययोगाच्छरीरे स्थित्वेति प्राप्ते परिहरति— नापीति। आत्मनो भेदका विशेषाः प्रतिशरीरं शरीरे शरीरे न सन्ति, शरीरस्यानित्यत्वाद् विशेषाणां नित्यद्रव्यवृत्तित्वाच्चेति भावः। 

ननु पृथिव्यादिपरमाण्वारब्धे शरीरे, तन्त्वारब्धे पटे तन्तव इव परमाणवः सन्ति, ते हि नित्यद्रव्याणि। अतस्तत्र विशेषाः सन्त्येवेत्यत आह— तेषां सत्त्वे प्रमाणाभावादिति। वेदान्तमते ब्रह्मभिन्नस्य सर्वस्याप्यनित्यत्वेन नित्यद्रव्यस्यैवाभावात् , गुणवत्त्वस्य द्रव्यलक्षणत्वेन निर्गुणे ब्रह्मणि द्रव्यत्वाभावाच्च, नित्यद्रव्यवृत्तित्वे सति व्यावर्तकत्वरूपलक्षणस्यासम्भवादप्रमाणैव विशेषकल्पना इति। विशेषाणामभ्युपगमेऽपि शरीराश्रयाणां तद्गतपरमाण्वाश्रयाणां वा तेषां शरीरभेदकत्वं परमाणुभेदकत्वं वा स्यात् , न त्वात्मभेदकत्वम् , अन्यगतविशेषस्यान्यभेदकत्वासम्भवात्। न हि घटगताः पृथिवीपरमाणुगता वा विशेषा आकाशं भेदयितुं क्षमन्त इति। तस्मान्नास्ति विशेषकृतोऽप्यात्मभेदः। 

[[२९३]]

तत इति। आत्मभेदप्रयोजकाभावादित्यर्थः। सममिति। सर्वत्रैकरूपमित्यर्थः। कुतः समत्वम्? आह— एकं चेति। सर्वत्राप्येकस्यैव ब्रह्मणः स्थितत्वात् समत्वमित्यर्थः। श्लोकतुरीयपादं व्याख्याति— तस्मादिति। यस्मात् तेषां मनः साम्ये स्थितं तस्मादित्यर्थः। यद्वा यस्मान्निर्दोषं समं ब्रह्म तस्मादित्यर्थः। ब्रह्मणो निर्दोषत्वादित्यर्थः। ब्रह्मण्येवेति। न तु दोषवत्पिण्डे इत्यर्थः। तस्मादिति। ब्रह्मण्येव स्थितत्वाद् ब्रह्मणश्च निर्दोषत्वादित्यर्थः। गन्धो लेशः। तान् पण्डितान् समदर्शिनः कुतो न स्पृशतीत्यत आह— देहादीति। येषां देहादिसङ्घाते दोषवति आत्माभिमानो नास्ति तेषां कथं सङ्घातगतदोषस्पर्श इत्यर्थः। 

अथ सूत्रस्य गतिं दर्शयति— देहादीति। ये सङ्घातमात्मत्वेनाभिमन्यन्ते तद्विषयं समासमाभ्यामिति सूत्रम् , न त्वात्मविद्विषयम्। ननु कथमिदं ज्ञायते? अत आह— पूजात इति। पूजायां विषये इत्युक्तत्वात् पूजायाश्च कर्मत्वात् कर्मविषयमेवेदं, न तु ज्ञानविषयमित्यर्थः। 

ननु कर्मणि कथमस्योपयोगः? अत आह— दृश्यत इति। पूजादानादौ कर्मणि ब्रह्मवित् षडङ्गविच्चतुर्वेदविदित्येवं गुणविशेषसम्बन्धरूपं तारतम्यकारणं दृश्यते। हिः प्रसिद्धौ। पूजायां प्राप्तायां कः प्रथमं पूज्य इति शङ्कायां ब्रह्मविदादौ पूज्य इति ब्रह्मवित्त्वरूपगुणविशेषसम्बन्धाद् ब्रह्मवित् प्रथमं पूज्यते, पश्चात्तु वेदविदित्येवमित्यर्थः। यस्तु ब्रह्मनिष्ठः तस्य पूजाप्रसक्तिरेव नास्ति, तस्य निर्गुणे निर्दोषे च ब्रह्मण्येव स्थितत्वादित्याह— ब्रह्म त्विति। गौतमस्मृतिगीताश्लोकयोर्विभिन्नविषयत्वान्न विरोध इत्युपसंहरति— कर्मविषयं चेति। 

एतेन पण्डितस्य जनकादेरपि ज्ञानविषय एव ब्राह्मणगवादिसमदर्शित्वम् , न तु पूजादिकर्मविषये इति लोकसंग्रहो दर्शितः। पूजादेः सङ्घातविषयत्वात् सङ्घातेषु च गुणदोषतारतम्यसत्त्वात्। ज्ञानस्य त्वात्मविषयत्वादात्मनश्चैकत्वादिति। अतो ज्ञानविषयेण ‘विद्याविनये’ति श्लोकेन न कोऽपि स्मृत्यादिसिद्धस्य लोकधर्मस्य भङ्गः, ‘ब्राह्मणं श्वपाकादिकं च समदृष्ट्या पूजयेदि’त्यनुक्तत्वात्। किन्तु ब्राह्मणे श्वपाकादौ च वर्तमानमात्मानं समं पश्येदित्युक्तत्वात्। 

[[२९४]]

न चेदं समदर्शनं पूजोपयोगि, प्रत्युत सर्वद्वैतनिरासेन पूजानिर्मूलकमेव। सत्यां पूज्यपूजकपूजासाधनपूजारूपभेदबुद्धौ अद्वितीयब्रह्मबुद्धेरेवानुदयात् तदुदये सूर्योदये तमस इव भेदबुद्धेः सर्वात्मना नाशाच्च। तस्माद् युक्तमुक्तं पण्डिता ब्राह्मणादिषु समदर्शिन इति। न तु समपूजका इत्ययुक्तमुक्तं, येनाशङ्क्येत स्मृत्यादिविरोध इति। आ अध्यायपरिसमाप्तेरिति छेदः। यावदध्यायसमाप्तीत्यर्थः। 

अत्र ‘इहैव तैर्जितः सर्गः’ इत्येतज्जीवन्मुक्तिव्यवस्थापकं जीवद्भिरेव जन्मादिलक्षणः संसारो जित इति जीवतां संसारजयरूपमुक्तिप्रतिपादनात्। आत्मसु ज्ञानैकाकारतया साम्यमेवानुसन्दधाना मुक्ता एवेत्यर्थ इति रामानुजः, संसारो जित इति मुक्तप्रायास्त इत्यर्थ इति वेदान्तदेशिकश्चार्थाज्जीवन्मुक्तिमभ्युपगतवन्तावेव, गत्यभावात् , मूलस्यार्थान्तरपरिकल्पनेऽवकाशाभावाच्च। अतो योऽमीषां द्वैतिनां च जीवन्मुक्तिप्रतिक्षेपणोऽसमीचीनो वादः, सोऽनेन पराहत एव गीताविरोधात् , स्वाभ्युपगमविरोधाच्चेति ज्ञेयम्॥१९॥
</details>

<details><summary>मूलम् - २०</summary>

नेति। स्थिरबुद्धिरसम्मूढो ब्रह्मणि स्थितो ब्रह्मवित् प्रियं प्राप्य न प्रहृष्येत् , अप्रियं प्राप्य नोद्विजेत्। यद्वा ब्रह्मवित् प्रियं प्राप्य न हृष्येत् , अप्रियं प्राप्य नोद्विजेत् , स्थिरबुद्धिरसम्मूढश्च स्यात् , एवंविधो ब्रह्मवित् ब्रह्मणि स्थित इत्युच्यत इत्यन्वयः। 

असम्भवादिति। ‘अशरीरं वाव सन्तं न प्रियाप्रिये स्पृशतः’ इति श्रुतेरिति भावः। निर्विचिकित्सा निःसंशया। सम्मोहः अनात्मस्वात्माभिमानः। ब्रह्मणि स्थितो ब्रह्मनिष्ठः। न तु कर्मनिष्ठ इत्याह— अकर्मकृदिति। कर्मकृन्न भवतीत्यकर्मकृत्। फलितार्थमाह— सर्वकर्मसंन्यासीति॥२०॥

[[२९५]]
</details>

<details><summary>मूलम् - २१</summary>

बाह्येति। [^१_२९६]यः बाह्यस्पर्शेष्वसक्तात्मा सन् आत्मनि सुखं विन्दति, ब्रह्मयोगयुक्तात्मा सः अक्षयं सुखमश्नुते। आत्मनि सुखमित्यस्यार्थमाह— आत्मनि यत्सुखं तदिति। आत्मानन्दमित्यर्थः। 

ननु आत्मन एव सुखत्वात् कथमात्मनि सुखमित्युक्तमिति चेत्? नैष दोषः। ‘आनन्दं ब्रह्मणो विद्वान्’ इतिवद् भेदस्य कल्पितत्वात्। ‘आनन्दो विषयानुभवो नित्यत्वं चेति सन्ति तद्धर्माः अपृथक्त्वेऽपि चैतन्यात्पृथगिवावभासन्ते’ इत्युक्तत्वाच्च। 

ननु यः आत्मसुखं विन्दति स आत्मैवेति कथमेकस्य आत्मनः प्राप्यप्राप्तृभाव इति चेत् , नैष दोषः। एक एवात्मा सुखरूपत्वेन प्राप्यः, अनुभवरूपत्वेन प्राप्ता चेति। यद्वा प्रमातृत्वेन प्राप्ता, ब्रह्मत्वेन प्राप्यश्चेति। अथवा यदात्मनः सुखस्वरूपेणावस्थानं तदेव सुखानुभव इतीह विवक्षितत्वान्न प्राप्यप्राप्तृभावप्रसक्तिः[^२_२९६]। 

आत्मनि सुखं विन्दतीत्यनेन ‘आत्मरतिरात्मक्रीडः’ इति श्रुत्यर्थोऽभिप्रेतः। ब्रह्मयोग इति। ब्रह्म आत्मा। योगश्चित्त- समाधानम्। अक्षयमिति। आत्मसुखस्याक्षयत्वादिति भावः। तस्मादिति। ब्रह्मानुसन्धानस्याक्षयसुखत्वादित्यर्थः। बाह्यविषयप्रीतेः शब्दाद्यनुभवजन्यसुखात्। आत्मनि यदक्षयं सुखं तदर्थी पुरुषः। यः पुमान् ममाक्षयसुखलाभः स्यादिति वाञ्छति, स न बहिर्विषयेषु सज्जेत् , तत्र क्षणिकसुखसत्त्वात् , किन्तु आत्मस्वरूपानुसन्धान एव सज्जेत् , तत्रैवाक्षयसुखसत्त्वात्। विषयाणां क्षणिकत्वात् तत्सुखमपि क्षणिकम्। नित्यत्वादात्मनस्तत्सुखं च नित्यमिति बोध्यम्॥२१॥

[^१_२९६]: मूले— ‘बाह्यस्पर्शेष्वसक्तात्मा विन्दत्यात्मनि यः सुखम्’ इति रामकविदृष्टः पाठ इति भाति। 

[^२_२९६]: ‘ब्रह्मविदाप्नोति परम्’ इत्यादौ ब्रह्मभावापत्तेरेव तत्प्राप्तित्वेन व्यपदेशादिति भावः। 

[[२९६]]
</details>

<details><summary>मूलम् - २२</summary>

ये हीति। हि ये भोगाः संस्पर्शजाः ते दुःखयोनय एव, आद्यन्तवन्तश्च भवन्ति। तस्मात् , हे कौन्तेय! तेषु बुधो न रमते। संस्पर्शः सम्बन्धः। कयोरित्यत आह— विषयेन्द्रियेति। विषयस्य शब्दादेरिन्द्रियस्य श्रोत्रादेश्च संस्पर्शाः सम्बन्धाः, भोगा भुक्तयोऽनुभवा इति यावत्। दुःखानां योनयः कारणानि दुःखयोनयः। अविद्याकृतत्वादिति। भोगानामिति शेषः। अनात्मन्यात्माभि- मानः, अनात्मीये आत्मीयाभिमानश्चात्र अविद्येत्युच्यते। अविद्याकार्यत्वात् [^१_२९७]तत्र तदुपचारः। अहं शब्दं शृणोमि, ममायं शब्दः, ममेदं श्रोत्रमित्यादिभ्रमप्रयुक्तत्वाद् भोगा अविद्याकृता इत्युच्यन्ते। एतद्भोगवशादेवाध्यात्मिकादिदुःखप्राप्तिः पुरुषाणाम् , प्रतिकूलभोगस्य अनुकूलभोगाभावस्य च तापहेतुत्वात्। तन्निमित्तानीति बहुव्रीहिः। भोगनिमित्तानीत्यर्थः। ऐहिकलौकिकभोगस्य दुःखहेतुत्वानुभवेन पारलौकिकभोगस्यापि दुःखहेतुत्वमनुमीयत इत्याह— यथेति। पारलौकिको भोगो दुःखप्रदः, विषयेन्द्रियसंस्पर्शजन्यभोगत्वात् , ऐहिकलौकिकभोगवदित्यनुमानम्। न च कथमनुमानमात्रेण रम्भासम्भोगादिस्वर्गसुखस्य दुःखहेतुत्वमिति वाच्यम् ; ‘क्षीणे पुण्ये मर्त्यलोकं विशन्ती’ति शास्त्रात् , क्षयिष्णुत्वदोषेण सातिशयत्वादिना च स्वर्गभोगोऽपि भयदुःखादिहेतुरेवेति। दुःखयोनय एवेत्यत्र एवकारस्यार्थमाह— एवशब्दादिति। न तु सुखयोनय इत्यर्थः। यद्वा गम्यत एव शब्दादित्येकं वाक्यम् , शब्दाद् आगमात् प्रमाणादित्यर्थः। किमेतज्ज्ञानस्य भोगाः दुःखयोनय एवेत्याकारकस्य फलम्? अत आह— इति बुद्ध्वेति। विषया एव मृगतृष्णिका, तस्याः सकाशात्। यथा मृगतृष्णिकायामुदकं नास्ति, तथा विषयेषु सुखं नास्तीति विषयेषु मृगतृष्णिकात्वरूपणम्। ‘न केवलम् दुःखयोनय एवे’त्यनन्तरं ‘किन्तु’ इति पूरणीयम्। आद्यन्तौ एषां स्त इति आद्यन्तवन्तः। विषयेन्द्रियसंयोगजन्यत्वाद् भोगानां विषयेन्द्रियसंयोग एव आदिः। विषयेन्द्रियवियोगनाश्यत्वाद् भोगानां तद्वियोग एव अन्तः। यथा चक्षुरिन्द्रियस्य कामिनीरूपसम्बन्धे पुरुषस्य भोगः, तत्सम्बन्धनाशे भोगनाश इति। अतः विषयेन्द्रियसंयोगवियोगप्रयुक्तजन्मनाशवत्त्वादित्यर्थः। सिद्धार्थमाह— अनित्या इति। तत्र हेतुमाह— मध्यमेति। विषयेन्द्रियसंयोगात्पूर्वक्षणे विषयेन्द्रियवियोगक्षणे च भोगाः न सन्ति, किन्तु विषयेन्द्रियसंयोगक्षण एवेत्यर्थः। एतेन विषयसुखस्य क्षणिकत्वं विवृतम्। बुध इति। न तर्कादिशास्त्रवेत्तेत्याह— विवेकेति। आत्मानात्मविवेकवानित्यर्थः। सति विवेके किं भवतीत्यत आह— अवगतेति। आत्मैव परमार्थतत्त्वम् अन्यत् सर्वं मृषैवेति जानातीत्यर्थः। य एवं वेत्ति स कथं नित्यसुखमात्मानं विहाय विषये सुखे क्षणिके रज्ज्येत? न कथमपीत्यर्थः। ये तु विषयेषु रतास्ते अतीव मूढा एव, न त्वल्पज्ञा अपीत्याह— अत्यन्तेति। आत्मानात्मविवेकशून्यत्वमत्यन्तमूढत्वम् , देहात्मभ्रमवत्त्वं वा। ननु ये विषयरतास्ते मूढा एवेत्यत्र को दृष्टान्त इत्यत आह— यथा पश्विति। प्रभृतिशब्दात् पक्षिसर्पादिग्रहणम्। 

तस्माद् बुधेनात्मरतिनैव भाव्यम्। योऽनात्मरतः सोऽबुध एव। इमे चात्मरतिविषयारती गृहस्थस्य दुष्करे। तस्य इन्द्रिय- दमनेऽनधिकारात्। अतः सर्वकर्मसंन्यास्येव बुधः, गृहस्थास्तु मूढा एव॥२२॥

[^१_२९७]: उक्ताभिमाने । 

[[२९७]]
</details>

<details><summary>मूलम् - २३</summary>

शक्नोतीति। य इहैव शरीरविमोक्षणात् प्राक् कामक्रोधोद्भवं वेगं सोढुं शक्नोति, स युक्तो नरः सुखी ।अयं चेति वक्ष्यमाणः कामक्रोधोद्भववेगरूप इत्यर्थः। ननु जीवन्नेवेत्यनेन मरणात् प्रागिति लब्धत्वात् पुनस्तद्वचनमनर्थकम्? अत आह— मरणसीमाकरणादिति। अनन्तानि निमित्तानि उत्पत्तिकारणानि अस्य सन्तीति अनन्तनिमित्तवान्। हिः प्रसिद्धौ, तावत् मरणपर्यन्तमित्यर्थः। न विस्रम्भणीयः, न विश्वसनीयः। कामक्रोधयोः स्वरूपे दर्शयति— काम इत्यादिना। इन्द्रियगोचरप्राप्ते इन्द्रियाणां गोचरं विषयं प्राप्ते, इन्द्रियगोचरतां प्राप्ते इत्यर्थः। इन्द्रियविषयभूते इति यावत्। सुखहेतौ अत एव इष्टे विषये स्त्रीपुत्रादौ या तृष्णा स कामः। विधेयप्राधान्यात् स इति पुंलिङ्गनिर्देशः। 

[[२९८]]

स च विषयः त्रिविधः— श्रूयमाणः, स्मर्यमाणः, अनुभूतश्चेति। यथा देशान्तरस्थितां कामिनीं श्रुत्वा तत्र सकामो भवति पुरुषः। तामेव मनसि स्मृत्वा स्मृत्वा च। स्मरणमिह चिन्तनम्। तामेव सन्निहितामनुभूय तत्र सकामो भवतीति। सति वक्तरि श्रवणम्। तस्मिन्नसति तु स्मरणमिति विवेकः। श्रूयमाणस्मर्यमाणानुभूयमानान्यतमेष्टविषयविषया तृष्णा कामः इत्युच्यत इति निष्कृष्टार्थः। तथा दृश्यमानश्रूयमाणस्मर्यमाणान्यतमानिष्टविषयविषयविद्वेषः क्रोधः। उद्भवतः आभ्यामित्युद्भवौ उपादानभूता- वित्यर्थः। कामक्रोधाभ्यामुद्भवः उत्पत्तिर्यस्य स कामक्रोधोद्भव इत्यपि समासो वक्तुमुचितः। नेत्रे च वदनं च नेत्रवदनम्। प्रहृष्टं च तन्नेत्रवदनं च प्रहृष्टनेत्रवदनम्। रोमाञ्चनं प्रहृष्टनेत्रवदनं च रोमाञ्चनप्रहृष्टनेत्रवदने लिङ्गे चिह्ने यस्य स रोमाञ्चनप्रहृष्टनेत्रवदनलिङ्गः अन्तःकरणस्य प्रक्षोभः प्रकृष्टं चलनं विकार इति यावत् , तद्रूपः। गात्रप्रकम्पः शरीरचलनं, प्रस्वेदो घर्मजलोद्गमः, सन्दष्टोष्ठपुटौ रक्तनेत्रे एतदादीनि लिङ्गानि यस्य स तथोक्तः। युक्तो योगी चित्तसमाधानवानित्यर्थः। सुखी चेहेति चकारात् परलोकेऽपीत्यर्थः। अयं श्लोको न केवलं संन्यासिविषयः, किन्तु योगिविषयोऽपि। सांख्ययोगयोर्द्वयोरपि श्रेयोमार्गत्वेन दर्शितवेगस्य तदुभयमार्गप्रतिपक्षित्वात् ॥२३॥

[[२९९]]
</details>

<details><summary>मूलम् - २४</summary>

य इति। आक्रीडा विहारः इति यावत्। ज्योतिः दृष्टिरिति यावत्। अन्तरेवेत्येवकारान्न बहिर्विषयेष्वित्यर्थः। ब्रह्मनिर्वाणं ब्रह्मानन्दम्। ब्रह्मभूतः ब्रह्मतुल्य इति नार्थः, किन्तु ब्रह्मैव भवन् इत्यर्थः। आत्मन एव ब्रह्मत्वादिति भावः। अत्र योगीत्यनेन कर्मयोगीति न भ्रमितव्यम् , तस्यात्मरत्याद्यभावात्। किं त्वात्मनि चित्तसमाधानवान् संन्यास्येवेह योगी ॥२४॥
</details>

<details><summary>मूलम् - २५</summary>

लभन्त इति। क्षीणकल्मषाः छिन्नद्वैधाः यतात्मानः सर्वभूतहिते रताः ऋषयः ब्रह्मनिर्वाणं लभन्ते। ऋ गताविति धातोः ऋषिशब्दो निष्पन्नः। गत्यर्थानां ज्ञानार्थत्वादाह— ऋषयः सम्यग्दर्शिन इति। संन्यासिनामेव ज्ञाननिष्ठाधिकारादाह— संन्यासिन इति ॥२५॥
</details>

<details><summary>मूलम् - २६</summary>

कामेति। कामक्रोधवियुक्तानां यतचेतसां विदितात्मनां यतीनां ब्रह्मनिर्वाणमभितो वर्तते। अभित उभयत इति। देहत्यागात् प्रागनन्तरं चेत्यर्थः। ईश्वरे अर्पितः सर्वो भावो येन तेन पुरुषेण, ईश्वरे ब्रह्मण्याधाय क्रियमाणः कर्मयोगश्च सत्त्वशुद्ध्यादिक्रमेण मोक्षाय भवतीति शेषः। इति भगवान् पदेपदे प्रतिपदमब्रवीत् , वक्ष्यति चोत्तरत्र॥२६॥

[[३००]]
</details>

<details><summary>मूलम् - २७</summary>

स्पर्शानिति। अन्तरङ्गं साधनमिति शेषः। अनेन कर्मयोगस्य सम्यग्दर्शनं प्रति बहिरङ्गसाधनत्वं सूचितम्। ततश्च— ‘तयोस्तु कर्मसंन्यासात् कर्मयोगो विशिष्यते’ इति वचनं कर्मयोगस्तुतिपरमेवेति सिद्धम्। 

यद्वा, ज्ञानहीनात् केवलकर्मत्यागमात्ररूपात् संन्यासात् कर्मयोगस्य विशिष्टत्वं तत्राभिप्रेतमिति। प्राणायामादियुक्तः केवलसंन्यासस्तु कर्मयोगादुत्कृष्ट एव, ज्ञानं प्रत्यन्तरङ्गत्वात्। अनेन च ध्यानयोगस्यान्तरङ्गत्ववचनेन, कर्मयोगो ध्यानयोगद्वारा सम्यग्दर्शनस्योपायभूतो, न तु साक्षादिति च व्यज्यते। वक्ष्यत्यमुमर्थं भगवान् भाष्यकार एव— ‘यावद्ध्यानयोगारोहणसमर्थः तावद् गृहस्थेन कर्म कर्तव्य’मित्यनुपदमेव। सूत्रस्थानीयान् सूत्रभूतान् सङ्क्षेपतोऽर्थप्रकाशकानिति यावत्। उपदिशति स्म उपदिदेश। ‘लट् स्मे’ इति स्मयोगे भूतार्थे लट्। 

ननु बाह्यान् स्पर्शान् बहिः कृत्वेति वचनं व्यर्थम् , बाह्यत्वेन तेषां बहिरेव सत्त्वादन्तःकर्तुमशक्यत्वेन तत्प्राप्तिं विना अन्तरकृत्वेति निषेधायोगाच्चेत्यत आह— श्रोत्रादीति। शब्दादिस्पर्शानां श्रोत्रादिद्वाराऽन्तःप्रवेशस्य सत्त्वात् तेषां बहिःकरणोपदेशः सफलः। तद्बहिःकरणं च तदचिन्तनमेव। तदेवं यो विषयान् न चिन्तयति, तेन विषया बहिः कृता एव भवन्ति। मनसा शब्दादिचिन्तने अकृते सति श्रोत्रादीनां विषयान्तःप्रवेशनसामर्थ्याभावात्। मनःपूर्विका हि इन्द्रियाणां प्रवृत्तिः। एवमिति। विषयाचिन्तनद्वारेत्यर्थः। 

ननु बाह्यस्य घटादेर्वस्तुनः श्रोत्रादिद्वाराऽप्यन्तःप्रवेशोऽनुचितः, असम्भवात्। न हि घटादि वस्तु अन्तः प्रविष्टं दृश्यत इति चेत् , मैवम् , अन्तःप्रवेशो नाम विषयस्य बुद्धेर्विषयात्मकत्वमेव । दृश्यते हि कामिनीविग्रहस्य चक्षुर्द्वारेणान्तःप्रवेशः। कथमन्यथा सकृद् दृष्टा नारी चक्षुषि मीलितेऽपि हृदि स्फुरेत् कामुकस्य? कथं वा चक्षुषा कामिनीदर्शनं विना कामिन्याः हृद्यस्फुरणम्? तस्माद् युक्तमुक्तं विषयाणामिन्द्रियद्वारा बुद्धिप्रवेश इति। 

मनःपूर्वकेन्द्रियविषयसंयोगे सति तन्मनस्तस्मिन् विषये दृढलग्नं सद् विषयाकारतां प्रतिपद्यत इतीदमेव विषयाणामन्तःप्रवेश इति भावः। मनसो विषयचिन्तनाभावे तु मनसि विषयाणामप्रवेश इत्ययमेव विषयबहिष्कार इति बोध्यम्। 

[[३०१]]

चक्षुरिति। दृष्टिमिति यावत्। भ्रुवोरन्तरे इति। यथा भ्रूमध्यभागो वीक्ष्येत चक्षुषा, तथा कृत्वेत्यर्थः। नासाभ्यन्तरचारिणौ नासिकामध्ये सञ्चरन्तौ प्राणापानौ वायू उच्छ्वासनिश्वासात्मकाविति भावः। कथमन्यथा ‘हृदि प्राणो गुदेऽपानः’ इत्युक्तलक्षण- प्राणापानयोः नासाभ्यन्तरचारित्वं स्यात्? एक एव वायुर्नासापुटेन निष्क्रामन् प्रविशंश्च प्राणोऽपानः इति चोच्यते। उच्छ्वासनिःश्वासयोः समीकरणं नाम न दीर्घमुच्छ्वसन् नापि निःश्वसन्नित्यर्थः। यद्वा नैवोच्छ्वसन् , नापि निःश्वसन्नित्यर्थः। कुम्भके स्थित इति यावत्॥२७॥
</details>

<details><summary>मूलम् - २८</summary>

यतेति। यः सदा यतेन्द्रियमनोबुद्धिः मोक्षपरायणः विगतेच्छाभयक्रोधो मुनिः स मुक्त एव। यद्वा यो मुनिः यतेन्द्रियमनोबुद्धिः मोक्षपरायणः विगतेच्छाभयक्रोधः सदा, वर्तत इति शेषः, स मुक्त एव। कथमस्य मुक्तत्वम्? अत आह— न तस्येति। मोक्षसाधनान्तरानुष्ठानराहित्यमेवास्य मुक्तत्वमित्यर्थः। एतस्मिन् ध्यानयोगे कृते सति ज्ञानप्राप्तिद्वारा मोक्षस्य भविष्यत्त्वान्नान्यो मोक्षोपायोऽनुष्ठेय इति भावः। न चास्य योगिनो ज्ञानमनुष्ठेयमिति वाच्यम् ; ज्ञानस्यानुष्ठेयत्वाभावात्। न च ‘श्रोतव्य’ इति ज्ञाने विधिः श्रूयत इति वाच्यम् ; तस्य विधिच्छायावचनत्वात्। न च सुतरां ज्ञाने विध्यभावे विधिच्छायावचनमपि व्यर्थमिति वाच्यम् ; स्वाभाविकविषयप्रवृत्तिविमुखीकरणार्थत्वाद् विधिच्छायावचनस्य। ननु ‘ज्ञानयोगेन साङ्ख्यानां कर्मयोगेन योगिना’मिति साङ्ख्यानां ज्ञानयोगो विहित इति चेत्? तत्र ज्ञानयोगस्य संन्यासार्थकत्वात्। यद्वा, ब्रह्मणि चित्तसमाधानार्थकत्वात्। उक्तं हि ‘ब्रह्मसंस्थोऽमृतत्वमेती’ति ब्रह्मसंस्थत्वं ज्ञानयोगात्मकं संन्यासिनो मोक्षकारणमिति श्रुत्या। तस्माद् ध्यानयोगिनो मोक्षाय कर्तव्यो नास्त्येव। किन्तु ज्ञातव्योऽस्ति। तदुत्तरश्लोकेन वक्ष्यते। न च ब्रह्मणि चित्तसमाधानं कर्तव्यमस्त्येवेति वाच्यम् ; तस्य ध्यानेनैव सिद्धत्वात्। न चैवं ध्यानयोगज्ञानयोगयोरेकत्वमिति वाच्यम् ; ब्रह्मणि चित्तसमाधानरूपांशे एकत्वेऽपि यत्र चित्तं समाहितं तद् ब्रह्मेति ज्ञानं ध्यानयोगिनो नास्ति, अन्यस्य त्वस्तीति वैलक्षण्यसत्त्वात्। अत एव समाहितचित्तेन ब्रह्मैकमेव ज्ञातव्यमिति वक्ष्यत्यनन्तरश्लोकेन ॥२८॥

[[३०२]]
</details>

<details><summary>मूलम् - २९</summary>

भोक्तारमिति। यज्ञतपसां भोक्तारं सर्वलोकमहेश्वरं सर्वभूतानां सुहृदं मां ज्ञात्वा, योगीति शेषः, शान्तिमृच्छति। समाहित- चेत्तेनेति। पूर्वोक्तध्यानयोगिनेत्यर्थः। यज्ञानां तपसां च भोक्तारम्। कथं भोक्तृत्वम्? अत आह— कर्त्रिति। यो यज्ञानां तपसां च कर्ता, स एव तत्फलमैहिकामुष्मिकं च भुङ्क्ते इति, कर्तुरेव भोक्तृत्वादाह— कर्तृरूपेणेति। 

यजमानेन तपस्विना च हविरादिना यः पूज्यते देवः, स तद् हविरादिकं भुङ्क्ते इति देवानां भोक्तृत्वादाह— देवतारूपेणेति। महान्तमिति। यस्मादधिकः यस्य समानो वा नास्ति स महान् , तन्निरुपाधिकमिति वा ।कथमस्य कर्तृदेवतात्मकत्वम्? अत आह— सर्वभूतानां हृदयेशयमिति। हृदये शेत इति हृदयेशयः तम् , ‘शयवासवासिष्व\[ष्वि’त्य\]लुक्। कथमस्य सर्वलोकेश्वरत्वम्? अत आह— सर्वकर्मफलाध्यक्षमिति। सर्वेषां कर्मफलानामध्यक्षः प्रभुः तम्। अयमेक एव पुंसां स्वस्वकर्मानुगुणं फलप्रदः। तत्रेन्द्रादीनां वृथैवाभिमानः वयं फलप्रदा इति। अस्माकं च वृथैव भ्रमः इन्द्रादयः फलदा इति च। एवं सर्वकर्मफलदत्वादेवायं सर्वलोकमहाप्रभुः। कथमस्य सर्वभूतसुहृत्त्वम्? अत आह— सर्वप्रत्ययसाक्षिणमिति। सर्वेषां प्रत्ययानां बुद्धिवृत्तीनां साक्षिणं साक्षाद्द्रष्टारं प्रेरकमिति यावत्। अन्तर्यामिण एव साक्षित्वात्। अन्तः स्थित्वा तत्तदिन्द्रियद्वारा तत्तद्विषयानुभवमयमेव दिशति पुरुषस्येत्यर्थः। अत एवायं नारायण इत्याह— नारायणमिति। न रीयन्ते न क्षीयन्ते यावद्व्यवहारमिति नराः प्राणिनः, साभासबुद्धिशब्दवाच्या जीवा इत्यर्थः। यद्वा न रीयन्त इत्यराः, ते न भवन्तीति नाराः क्षयिष्णव इत्यर्थः। कार्यकरणसङ्घातात्मका जन्तवः इति यावत्। तेषां समूहो नारं, तदेव अयनं स्थानं यस्य स नारायणः, तदयति प्राप्नोति वा नारायणः, तं सर्वभूतहृदयेशयमित्यर्थः। नराणां जीवानामिमानि फलानि नाराणि, तेषामयनं प्राप्तिर्यस्मात् तं नारायणं सर्वकर्मफलाध्यक्षमित्यर्थः। नारस्य अयनं प्राप्तिरस्मात् फलानां यस्मात् तं नारायणमिति वा। अर्थस्तु स एव। नराणां जीवानामिमे नाराः प्रत्ययाः, तान् अयति वेत्तीति नारायणः, तं सर्वप्रत्ययसाक्षिणमित्यर्थः। नारं जीवसमूहमयति वेत्तीति वा नारायणः, तं सर्वजीवसाक्षिणमित्यर्थः। सर्वजीवसाक्षित्वादेव सर्वप्रत्ययसाक्षित्वं सिद्धं भवतीति बोध्यम्। मामिति। आत्मभूतमित्यर्थः। आत्मन एव नारायणत्वान्नारायणस्यैव कृष्णत्वाच्चेति भावः। अन्यथा नारायणस्यात्मभिन्नत्वे तज्ज्ञानेन संसारोपरतिर्न स्यात् पुंसाम्। अन्यज्ञानेनान्यसंसारनिवृत्त्ययोगात् , भिन्नात्मज्ञानस्य प्रत्युत भयहेतुत्वात् ‘य उदरमन्तरं कुरुते अथ तस्य भयं भवती’ति श्रुतेः। शान्तिं मोक्षमित्यर्थः, तस्यैव संसारोपरमरूपत्वात्। ऋच्छति ऋ गताविति धातोः ‘पाघ्रे’ति ऋच्छादेश इति। एतेन ध्यानयोगिनोऽपि ब्रह्मात्मज्ञानादेव मोक्षः, न तु स्वत इति सिद्धम्। अत एव ‘तमेव विदित्वाऽतिमृत्युमेती’`-` त्यादिश्रुतिविरोधो न गीताशास्त्रस्य।  

यत्तु रामानुजः— मां ज्ञात्वा मदाराधनरूपः कर्मयोग इति सुखेन तत्र प्रवर्तत इत्यर्थ इति, तत्तुच्छम् , मूले मां ज्ञात्वा शान्तिमृच्छतीति ज्ञानशान्तिप्राप्त्योर्मध्ये क्रिया(न)न्तरव्यवधानस्यानुक्तत्वात्। तत्कल्पनस्य चाप्रमाणत्वाद् दर्शितश्रुतिविरोधाच्च, ‘सर्वकर्माणि मनसे’त्यारभ्य संन्यासस्यैव प्रस्तुतत्वेन कर्मयोगस्यात्राप्रस्तुतत्वाच्च, ‘स्पर्शानि’त्यादिना च ध्यानयोगस्यैवोक्तत्वाच्च नात्र कर्मयोगस्यावकाशः। नापि कर्मयोगफलभूतचित्तशुद्धिलभ्यज्ञानप्राप्त्यनन्तरं पुनः कर्मयोगस्य कर्तव्यत्वप्रसक्तिः॥२९॥

इति बेल्लङ्कोण्डोपनामकरामकविकृतौ श्रीमद्भगवद्गीताशाङ्करभाष्यार्कप्रकाशे पञ्चमोऽध्यायः॥५॥

[[३०३]] [[३०४]]
</details>

