<details><summary>मूलम् - त्र्यम्बकः</summary>

तमिति। तथा पूर्वोक्तरीत्या, कृपया आविष्टं व्याप्तम् अश्रुपूर्णाकुलेक्षणम् अश्रुभिः पूर्णे आकुले च ईक्षणे यस्य तम् , विषीदन्तम् विषादं प्राप्नुवन्तम् तम् अर्जुनं प्रति मधुसूदनः इदं वक्ष्यमाणं \[वाक्यं\] वचनम् उवाच॥१॥

कुत इति। हे अर्जुन ! विषमे अयोग्यसमये, अनार्यजुष्टम् आर्यैरसेवितम् अस्वर्ग्यम् स्वर्गप्राप्तिविरोधि, अकीर्तिकरमिदं कश्मलं व्याकुलत्वं, कुतः कस्माद्धेतोः त्वा त्वां समुपस्थितं प्राप्तम्? ॥२॥

क्लैब्यमिति। हे पार्थ ! तत्तादृग्वीरमातृत्वेन प्रसिद्धायाः पृथायाः पुत्र! क्लैब्यं पौरुषराहित्यं मा गमः स्म \[मा स्म गमः\] मा गच्छ। ३माङ्योगाल्लुङि अडागमप्रतिषेधः। त्वयि खाण्डवदहनादिना प्रख्यातपौरुषे त्वयि एतत् क्लैब्यं नैवोपपद्यते न युज्यत एव। हे परन्तप ! शत्रुसंतापक! क्षुद्रं नीचं हृदयदौर्बल्यं त्यक्त्वा उत्तिष्ठ युद्धाय संनद्धो भवेत्यर्थः॥३॥

३. ‘स्मोत्तरे लङ् च’ इति सूत्रेण लुङ्, अडागमप्रतिषेधस्तु ‘न माङ्योगे’(पा.सू.६.४.७४) इति सूत्रेणेति भावः। 

[[२९]]
</details>

<details><summary>मूलम् - त्र्यम्बकः</summary>

कथमिति। हे मधुसूदन ! मधुनामकराक्षसहन्तः! न तु देववत्पूज्याचार्यादिहन्ता त्वमपीति सूचयितुमिदं संबोधनम्। हे अरिसूदन शत्रुमारक ! न तु स्वजनमारक इति भावः। अहम् , पूजार्हौ भीष्मं द्रोणं चेति द्वाविति शेषः, संख्ये युद्धे इषुभिर्बाणैः कथं प्रतियोत्स्यामि केन वा प्रकारेण प्रहरिष्यामि ॥४॥

गुरूनिति। महानुभावान् गुरून् अहत्वा इह लोके भैक्षं भिक्षाणां समूहो भैक्षम् , ‘भिक्षादिभ्योऽण्’ इत्यण् , भिक्षान्नमपि भोक्तुं श्रेयः युक्तम्। हिः प्रश्नार्थेऽव्ययम् , अव्ययानामनेकार्थत्वात्। श्रेयः किम्? इत्यर्थः। तुशब्दः पक्षान्तरद्योतनाय। यद्वेत्यर्थः। अर्थकामान् धनाभिलाषिणः, विषयाभिलाषिण इति वा। गुरून् हत्वा इह लोके रुधिरप्रदिग्धान् शोणितव्याप्तान् भोगान् भुञ्जीय अनुभवेयम् , किम् इति शेषः। मम गुर्वहननाद् भिक्षाटनं युक्तं वा , गुरुहननाद् रुधिरसंपृक्तान्नं युक्तं वा? इत्यर्थः॥५॥

न चेति। नः अस्माकम् , कतरत् उक्तमतद्वये किं वा मतं गरीयः श्रेष्ठतरम् , एतद् वयं नैव विद्मः जानीमः। जयोऽप्यस्माकं न नियतः इत्याह— यद्वेति। यद्वा पक्षे जयेम, वयं शत्रूनिति शेषः। यदि वा यद्वा पक्षान्तरे नः अस्मान् शत्रवो जयेयुः। जयो भवतु वा मा वा, युद्धमेव तावद् दुष्करमित्याह— यानिति। वयं यान् हत्वा न जिजीविषामः जीवितुं नेच्छामः, त एव धार्तराष्ट्राः प्रमुखे अग्रे अवस्थिताः॥६॥

[[३०]]
</details>

<details><summary>मूलम् - त्र्यम्बकः</summary>

कार्पण्येति। अहं कार्पण्यदोषोपहतस्वभावः कार्पण्यं कृपणत्वं दैन्यमिति यावत् , तदेव दोषः, तेनोपहतः स्वभावो यस्य स तथोक्तः। अत एव धर्मसंमूढचेताः धर्माधर्मनिर्णयासमर्थः सन् त्वां पृच्छामि। किं पृच्छसीत्यत आह— यदिति। मे यत् श्रेयः स्यात् श्रेयस्करं स्यात् , युक्तं स्यादिति वा, निश्चितं तन्मे ब्रूहि। ‘गुरूनहत्वा’ इति श्लोकोक्तपक्षद्वये यः पक्षोऽस्माकं युक्तः श्रेयस्करश्च तं निश्चित्य वदेत्यर्थः। न हि मम त्वत्तोऽन्यः कोऽपि धर्मनिर्णायकोऽस्तीति भावः। अहं ते शिष्यः। त्वां प्रपन्नं शरणं गतं मां शाधि शिक्षय। अनेन गुरूपसत्तिप्रकारः शिक्षितः॥७॥

यदि तव[^१_३१] युद्धकरणमेव श्रेय इति मतम् , तर्हि शोकसंविग्नमानसस्य मम युद्धकरणं न संभवति। तस्मात् तावत् त्वं मम शोकनाशोपायं ब्रूहीति प्रार्थयते— न हीति। ममेन्द्रियाणामुच्छोषणं शोकं यदपनुद्यात् तन्नैव प्रपश्यामि। ननु जये लब्धे सति राज्येन शोको नश्येदित्यत आह— भूमाविति। भूमौ असपत्नं निष्कण्टकम् ऋद्धं समृद्धिमद् राज्यमवाप्य, सुराणामाधिपत्यं देवेन्द्रपदमप्यवाप्य, नाहमिमं शोकं तरेयमिति वाक् यशेषः। तस्मान्न राज्यप्राप्त्याशा मम शोकनाशकारिणी भवेदेवेति भावः[^२_३१]॥८॥

[^१_३१]: तव = श्रीकृष्णस्य। 

[^२_३१]: एतेनेहामुत्रार्थभोगविरागोऽधिकारिविशेषणत्वेन दर्शितः। 

[[३१]]
</details>

<details><summary>मूलम् - त्र्यम्बकः</summary>

एवमिति। परन्तपो गुडाकेशः एवं हृषीकेशं प्रति उक्त्वा, ततः अहं न योत्स्ये युद्धं नैव करिष्ये इति च गोविन्दं प्रति उक्त्वा तूष्णीं बभूव जोषमाप। हेति विस्मये। एतेन - ‘अहिंसा परमो धर्मः’ इति शास्त्राद्, आचार्यादिद्विजोत्तममारणस्य ब्रह्महत्याहेतुत्वाच्च, क्षणिकराज्यसुखापेक्षया युद्धकरणं मम सुतराम् अधर्म एवेति, परिव्राजकब्राह्मणवद् भिक्षाटनमेव धर्म इति च पार्थस्याशयः स्फुटं गम्यते॥९॥

तमिति। हे भारत धृतराष्ट्र ! उभयोः सेनयोः मध्ये विषीदन्तं तम् अर्जुनं प्रति हृषीकेशः प्रहसन्निव, अर्जुनस्योन्मादप्रलाप- तुल्यवचनश्रवणात् कृष्णस्य हास इति भावः; इदम् ‘अशोच्यान्’ इत्यारभ्य ‘मा शुचः’ इत्यन्तं गीताशास्त्ररूपं वचः उवाच॥१०॥

॥इत्युपोद्घातः॥[^१_३२] 

अत्र च गीतास्वित्यर्थः। ‘एतदन्तो ग्रन्थो व्याख्येयः’ इत्यन्वयः। शोकमोहादयो ये संसारबीजभूता दोषाः, तेषामुद्भवस्य यत् कारणं, तस्य प्रदर्शनमेवार्थो यस्य, तत्त्वेन। प्राणिनां संसारबीजभूतशोकमोहादिदोषोद्भवं प्रतीदं कारणमिति दर्शयति दृष्ट्वेत्यादिः तूष्णीं बभूवेत्येतदन्तो ग्रन्थ इत्यर्थः। तथाहीति। तत्प्रदर्शनप्रकारमेव दर्शयामीति प्रतिज्ञायामव्ययमिदम्। अर्जुनेनात्मनः शोकमोहौ ‘कथं भीष्ममहं संख्ये’ इत्यादिना दर्शितौ इत्यन्वयः। अहमेतेषां ममैत इति। ‘अहमेतदीयः’ ‘एते मदीयाः’ इति प्रत्ययौ ज्ञाने निमित्ते हेतू यस्य, तस्य स्नेहस्य विच्छेदः नाशः आदिर्येषां तानि स्नेहविच्छेदादीनि निमित्तानि ययोस्तौ तथोक्तौ। अनात्मीयेष्वात्मीयत्वभ्रमः, अनन्यदीये आत्मनि अन्यदीयत्वभ्रमश्च आत्मनः अनात्मीयेषु पुत्रादिषु स्नेहं जनयित्वा तद्विच्छेदादिना शोकमोहौ जनयतीति तावेव भ्रमौ शोकमोहयोः कारणभूतावित्यर्थः। 

[^१_३२]: एतदुत्तरम् ‘नत्वा लक्ष्मीहयग्रीवौ’(पृ.३) इति मङ्गलपद्यपूर्वकं ‘नारायणः परोऽव्यक्तादि’त्यादि ‘अतस्तद्विवरणे यत्नः क्रियते मया’(पृ.१४) इत्यन्तम् उपोद्घातभाष्यं व्याख्यातं भाष्यार्कप्रकाशकारेण। स च भाष्यार्कप्रकाशग्रन्थभागः अस्माभिः आनन्दगिरिकृतव्याख्यानुरोधेन पूर्वं निवेशितः। 

[[३२]] [[३३]]
</details>

<details><summary>मूलम् - त्र्यम्बकः</summary>

अत्र केचिदिति। कर्मज्ञानसमुच्चयवादिन इत्यर्थः। ‘यथाऽन्नं मधुसंयुक्तं मधु चान्नेन संयुतम्। एवं तपश्च विद्या च संयुक्तं भेषजं महद्’ इति हारीतस्मृत्याद्यनुसारिण इति भावः। कैवल्यं मोक्षः। कथमिति। कुतो न कार्येति प्रश्नः। तत्रोत्तरमाह— क्षात्रमित्यादिना। ब्रुवता श्रीकृष्णेनेति शेषः।

[[३४]] [[३५]]
</details>

<details><summary>मूलम् - त्र्यम्बकः</summary>

समुच्चयवादं खण्डयति— तदसदित्यादिना। तत् कर्मसहिताद् ज्ञानान्मुक्तिरिति मतम् असद् दुष्टम्। तत्र हेतुमाह— ज्ञानेति। बुद्धिद्वयाश्रययोः ज्ञानकर्मनिष्ठयोः विभागवचनादिति। तदेव विवृणोति— अशोच्यानित्यादिना। अशोच्यानिति श्लोक आदिर्यस्य तेन। ‘स्वधर्ममपि चावेक्ष्ये’ति श्लोकोऽन्तो यस्य तेन। ‘स्वधर्मम्’ इति श्लोकस्य नात्रान्तर्भावः, किन्तु ‘देही नित्यम्’ इति श्लोकस्यैव। ‘स्वधर्मम्’ इति श्लोकस्तु ग्रन्थस्यास्यावधिरिति बोध्यम्। ‘अशोच्यानि’त्यादिना ‘न त्वं शोचितुमर्हसी’त्येतदन्तेन ग्रन्थेनेति परमार्थः। भगवता यत् परमार्थतत्त्वनिरूपणं कृतं तत् सांख्यमित्यन्वयः। सम्यक् ख्यायते प्रकाश्यते तत्त्वमनयेति संख्या वैदिकी सम्यग्बुद्धिः। तया संख्यया प्रकाश्यमात्मतत्त्वं सांख्यमिति व्युत्पत्तेरिति भावः। यावदिति साकल्येऽवधारणे वाऽव्ययम्। प्रकरणार्थनिरूपणाद् ‘आत्मनो जन्मादिविक्रियाऽभावादात्मा अकर्ता’ इति या तद्विषया सांख्यविषया बुद्धिर्जायते सा बुद्धिः सांख्येत्युच्यते, उपचारादिति भावः। न च संख्याया एव बुद्धित्वात् कथं सांख्याया अपि बुद्धित्वमिति वाच्यम् ; संख्या बुद्धिरन्तःकरणम् , सांख्या बुद्धिस्तु तद्वृत्तिरिति भेदात्। न च कुत एतद्भेदावगम इति वाच्यम् , ‘या जायते’ इति भाष्यात्। बुद्धिवृत्तिर्हि प्रकरणार्थनिरूपणाज्जायते। बुद्धिस्तु पञ्चभूतसत्त्वांशसमष्ट्या प्रागेव जातेति नाधुना जायते इति। सा सांख्या बुद्धिर्येषाम् उपचिता प्रवृद्धा \- दृढेति यावत् - भवति, ते ज्ञानिनः सांख्याः स्युः। सांख्या एषामस्तीति सांख्याः इत्यर्शआद्यजन्तोऽयं शब्द इति भावः। एतस्या इति। सांख्याया इत्यर्थः। देहादिव्यतिरिक्तस्येति। नास्तिकानां देहादिव्यतिरिक्तात्माभावेऽप्यास्तिकानां देहादिव्यतिरिक्तात्माऽस्त्येव, देहपातानन्तरं स्वर्गादिफलसिद्ध्यर्थमास्तिकैर्यज्ञादिकर्मणां क्रियमाणत्वादिति भावः। मोक्षसाधनानुष्ठानलक्षण इति। मोक्षशब्दोऽत्र मोक्षहेतुज्ञानपरः, उपचारात्। तत्साधनानि तु फलाभिसन्धिरहितानि कर्माणि। तदनुष्ठानमेव लक्षणं स्वरूपं यस्य स तथोक्तो योगः। मोक्षस्य परम्परया साधनानि मोक्षसाधनानि कर्माणीति वा। ‘कर्तृत्वानेकत्वबुद्ध्याश्रयस्य कर्मणः, एकत्वाकर्तृत्वबुद्ध्याश्रयस्य ज्ञानस्य च युगपदेकपुरुषाश्रयत्वासम्भवं पश्यता भगवता कृष्णेन एवं सांख्यबुद्धिं योगबुद्धिं चाश्रित्य विभक्ते द्वे निष्ठे उक्ते’ इत्यन्वयः। 

[[३६]] [[३७]]
</details>

<details><summary>मूलम् - त्र्यम्बकः</summary>

‘तच्छेषेण यथैतद् विभागवचनं तथैव दर्शितं ब्राह्मणे’ इत्यन्वयः। एतमेव लोकम् आत्मलोकम्। प्रव्राजिनः संन्यासिनः। प्रव्रजन्ति संन्यसन्ति। येषाम् अस्माकमात्मैव लोकः, न त्वात्मनोऽन्यः कश्चिल्लोकोऽस्ति , ते वयं प्रजया सन्तानेन किं करिष्यामः? न किमपि। अतः प्रजार्थं गृहस्थाश्रमस्वीकारोऽस्माकमनुचित इति भावः। आत्मकामानां संन्यासः, प्रजाकामानां तु गृहस्थाश्रम- स्वीकारद्वारा कर्माणि चेति सुविभक्तमिति तात्पर्यम्। श्रुत्यर्थमेव विवृणोति— तत्र चेति। श्रुतावित्यर्थः। दारपरिग्रहात्प्राक् पुरुषस्य कार्यकरणसंघातलक्षणस्य आत्मा स्वरूपभूतः। आत्मनैव संघातस्य कल्पितत्वात् , कल्पितस्य चाधिष्ठानात्मकत्वादिति भावः। पुरुष आत्मेति पाठे पुरि शरीरे शेत इति पुरुषः शारीर आत्मा। प्राकृतः अज्ञः। धर्मजिज्ञासेति। अधीत्य वेदवेदाङ्गानि ‘अथातो धर्मजिज्ञासा’ इति धर्मविचारं कृत्वेत्यर्थः। सोऽकामयत । प्राकृतः आत्मा तच्छब्दार्थः। किमकामयत? इत्यत आह— पुत्रं वित्तं चेति। कीदृशं तद्? अत आह— लोकत्रयसाधनमिति। यद्वा किमर्थम्? अत आह— लोकत्रयसाधनमिति। लोकत्रयसिद्ध्यर्थं लोकत्रयसाधनं पुत्रं वित्तं चाकामयतेत्यर्थः। तत्र किंलोकसाधनः पुत्रः? अत आह— मनुष्येति। वित्तं कतिविधम्? अत आह— द्विप्रकारमिति। तावेव प्रकारौ दर्शयति— मानुषं दैवं चेति। किं तन्मानुषं वित्तम्? अत आह— कर्मेति। किं तत् कर्म? इत्यत आह— अनुरूपमिति। विहितमित्यर्थः। किंलोकसाधनमिदम्? अत आह— पितृलोकेति। किं पुनर्दैवं वित्तम्? अत आह— विद्यामिति। किंलोकसाधन- मिदम्? अत आह—देवलोकेति। अत्र ‘सोऽकामयत, जाया मे स्यादि’त्यादि , ‘अथ त्रयो वाव लोका मनुष्यलोकः पितृलोको देवलोकः’ इत्यादि च बृहदारण्यकमनुसन्धेयम्। व्युत्थानं व्युत्थितिः, कर्मसंन्यास इत्यर्थः। ‘श्रौतकर्मणो ज्ञानस्य च समुच्चयोऽभिप्रेतः स्याद् यदि , तदैतद् विभागवचनमनुपपन्नं स्यादि’त्यन्वयः।

[[३८]]
</details>

<details><summary>मूलम् - त्र्यम्बकः</summary>

न चेति। यदि कर्मज्ञानयोः समुच्चयोऽभिप्रेतस्तर्हि कर्मापेक्षया ज्ञानस्य ज्यायस्त्ववचनमयुक्तम् , समुच्चितयोरेव द्वयोर्मोक्षहेतु- त्वात्। ते च समुच्चिते कर्मज्ञाने एकपुरुषेण युगपदनुष्ठेये च भवत एवेति कथं कृष्णोऽर्जुनं कर्मण्येव केवले चोदयामास निष्फले? न हि केवलाज्ज्ञानादिव केवलात् कर्मणोऽपि स्यान्मोक्षस्तव मते। अथ यदि कृष्णोऽर्जुनं समुच्चय एव प्रेरितवानित्युच्यते, तर्हि ‘तत् किं कर्मणि घोरे मां नियोजयसि केशवे’त्यर्जुनोपालम्भः कथमुपपद्येत? ‘भगवता पूर्वमनुक्तं बुद्धिकर्मणोरेकपुरुषानुष्ठेयत्वासम्भवं, बुद्धेः कर्मणो ज्यायस्त्वं च कथमर्जुनो भगवति मृषैवाध्यारोपयेदि’त्यन्वयः। ननु श्रौतेन कर्मणा ज्ञानस्य समुच्चयो माऽस्तु नाम, स्मार्तेन तु स्यात् , ‘तथा तपश्च विद्या च संयुक्तं भेषजं महद्’ इति स्मृतेः, अत आह— नापीति। स्मार्तेन कर्मणाऽपि बुद्धिसमुच्चयो नाभिप्रेतः। अभिप्रेतेऽपि तस्मिन् सर्वमपि विभागवचनाद्युपपन्नं नैव स्यात्। ‘एषा तेऽभिहिता सांख्ये बुद्धिर्योगे त्विमां शृणु’ इत्यादि विभागवचनम्। आदिशब्दाद् बुद्धेर्ज्यायस्त्ववचनादिग्रहणम्।

[[३९]] [[४०]]
</details>

<details><summary>मूलम् - त्र्यम्बकः</summary>

ननु यदि कर्मज्ञानयोरेकपुरुषानुष्ठेयत्वासम्भवात् समुच्चयो नास्ति, तर्हि ‘आत्मा कर्ता भोक्ता च’ इति विपरीतज्ञानवत एव कर्मसु प्रवृत्तिः स्यात् , ‘आत्मा अकर्ता अभोक्ता च’ इति सम्यग्ज्ञानवतस्तु न स्यात् । न त्वयं नियमो दृश्यते, श्रूयते वा। जनकादीनां ज्ञानिनामपि कर्मसु प्रवृत्तिदर्शनात्। तस्मादेकस्मिन्नेव पुरुषे जनकादौ कर्मज्ञानसमुच्चयदर्शनात् कर्मज्ञानयोरेकपुरुषानुष्ठेयत्वं सम्भवत्येवेति समुच्चयादेव मोक्ष इति शङ्कायामाह— यस्य त्विति। आदौ अज्ञत्वात् कामाद्यभिभूतत्वाच्च पुरुषः कर्मसु प्रवर्तते। ततः फलाभिसन्धिरहितयज्ञादिकर्मकरणद्वारा चित्तशुद्धिस्तस्य भवति। चित्ते शुद्धे सति ज्ञानमुत्पद्यते ‘एकमिदं ब्रह्माकर्तृ च’ इति। स च ज्ञानोत्पत्त्यनन्तरमपि प्रारब्धवशाद् यथापूर्वं यज्ञादिषु प्रवर्तते, यथा जनकादिः। तस्य सा प्रवृत्तिः न कर्मेत्यर्थः। तत्र दृष्टान्तमाह— यथा भगवत इति। भगवान् कृष्णः ज्ञानी भवन् केवलाज्ज्ञानात् पुरुषार्थसिद्ध्यभावं पश्यन् तत्सिद्धये न क्षत्रधर्मचेष्टितं करोति, किन्तु लोकानुग्रहार्थमेव, तद्वज्जनकादयोऽपीत्यर्थः। तत्र हेतुमाह— फलेति। फलाभिसन्ध्यहङ्काराभावस्य तुल्यत्वात्। फलाभिसन्ध्यहङ्कार- पूर्वकं कर्मैव कर्म, न त्वन्यदित्यर्थः। ननु फलाभिसन्ध्यहङ्काराभावमात्रेण कर्मणः कर्मत्वं कथं व्यपैतीत्यत्राह— यथा चेति। [^१_४२]स्वर्गादिकामेन काम्याग्निहोत्राद्यनुष्ठायी पुरुषः मध्ये अकस्माज्ज्ञानकामेन स्वर्गादिकामं त्यक्त्वा तदेव कर्म समापयति। तत्र च यावत्पर्यन्तं स्वर्गादिकामः तावदेव तत्कर्मणः काम्यत्वम् , न तूर्ध्वमिति कृत्वा अनुष्ठीयमानस्यापि काम्यकर्मणः कामनाशाद् यथा काम्यत्वनाशः, तथा ज्ञानिना क्रियमाणस्यापि कर्मणः फलाभिसन्ध्यहङ्काराभावात् कर्मत्वनाशः इति भावः। 

‘कुर्वन्नपि न करोती’ति कथं कुर्वतः पुरुषस्याकर्तृत्वं स्यात्? विरुद्धं हीदं द्वयम्। [^२_४२]अतः अहङ्कारपूर्वकत्वात् कर्तृत्वस्य तद्रहितः पुरुषः कुर्वन्नप्यकर्तैव। 

[^१_४२]: स्वर्गादि- कामनयेत्यर्थः। एवं ज्ञानकामेनेत्यत्रापि । 

[^२_४२]: कुर्वतः अकर्तृत्ववचनं विरुद्धमिति शङ्कां समाधत्ते— अत इति। लोकदृष्ट्या कुर्वन्नपि स्वदृष्ट्या अकर्तैवेत्यर्थः।

[[४१]] [[४२]]
</details>


<details><summary>मूलम् - त्र्यम्बकः</summary>

त इति। ते जनकादयः लोकसंग्रहार्थं ‘गुणा गुणेषु वर्तन्ते’ इति ज्ञानेन कर्मसु प्रवृत्ता इति शेषः। ‘कर्मणैव ही’ति श्लोकगतस्य ‘संसिद्धिमास्थिताः’ इति वाक् यस्यार्थमाह— कर्मेति। अकर्त्रभोक्त्रात्मज्ञानात् कर्मसंन्यासे प्राप्तेऽपीत्यर्थः। अत्रेदं बोध्यम्— प्रवृत्तिमार्गे वर्तमाना अपि जनकादयः वेदान्तश्रवणादिना परमार्थात्मतत्त्वज्ञानं सम्पाद्य निवृत्तिमार्गभूत- संन्यासाश्रमस्वीकारं विनैव, निरहङ्कारं कर्म कुर्वन्त एव ज्ञानान्मुक्तिं भेजिरे। निवृत्तिमार्गे वर्तमानास्तु सनकादयः संन्यासाश्रमस्वीकाराद् वेदान्तश्रवणादिना आत्मतत्त्वज्ञानं सम्पाद्य कर्माण्यकुर्वन्त एव ज्ञानान्मुक्तिं भेजिरे इति॥ 

[[४३]]
</details>

<details><summary>मूलम् - त्र्यम्बकः</summary>

तत इति। शोकसागरादित्यर्थः। अशोच्यानित्यादिनेति। 

अत्र रामानुजः— ‘न त्वेवाहमित्यादिने’त्युक्त्वा ‘अशोच्या’निति श्लोकं गीताशास्त्रात् पृथक् चकार। तन्मन्दम् ; न ते भीष्मादयः शोच्याः, परमार्थस्वरूपेण तेषां नित्यत्वात् ; न हि पण्डिता मृतान् जीवतश्च प्रति शोचन्ति; त्वं च पण्डितोऽसि; अतो मा शुचः इति हितशासनपरस्यास्य श्लोकस्य शास्त्रान्तःपातित्वौचित्यात्। 

यच्च वेदान्तदेशिकेनोक्तम्—‘अशोच्या’निति श्लोकस्योपदेशार्थावधानापादनार्थपरिहासभावतया७ शास्त्रावतरणमात्रत्वेन साक्षाच्छास्त्रत्वाभाव इति, तत् तुच्छम् ; महति शोकसागरे निमग्ने स्वचरणं शरणं प्रपन्ने पार्थे भगवतः कृष्णस्य परिहासभावोदयासाङ्गत्यात्। 

[[४४]]
</details>
