<details><summary>मूलम् - १</summary>

तमिति। तथा पूर्वोक्तरीत्या, कृपया आविष्टं व्याप्तम् अश्रुपूर्णाकुलेक्षणम् अश्रुभिः पूर्णे आकुले च ईक्षणे यस्य तम् , विषीदन्तम् विषादं प्राप्नुवन्तम् तम् अर्जुनं प्रति मधुसूदनः इदं वक्ष्यमाणं \[वाक्यं\] वचनम् उवाच॥१॥
</details>

<details><summary>मूलम् - २</summary>

कुत इति। हे अर्जुन ! विषमे अयोग्यसमये, अनार्यजुष्टम् आर्यैरसेवितम् अस्वर्ग्यम् स्वर्गप्राप्तिविरोधि, अकीर्तिकरमिदं कश्मलं व्याकुलत्वं, कुतः कस्माद्धेतोः त्वा त्वां समुपस्थितं प्राप्तम्? ॥२॥
</details>

<details><summary>मूलम् - ३</summary>

क्लैब्यमिति। हे पार्थ ! तत्तादृग्वीरमातृत्वेन प्रसिद्धायाः पृथायाः पुत्र! क्लैब्यं पौरुषराहित्यं मा गमः स्म \[मा स्म गमः\] मा गच्छ। [^१_२९]माङ्योगाल्लुङि अडागमप्रतिषेधः। त्वयि खाण्डवदहनादिना प्रख्यातपौरुषे त्वयि एतत् क्लैब्यं नैवोपपद्यते न युज्यत एव। हे परन्तप ! शत्रुसंतापक! क्षुद्रं नीचं हृदयदौर्बल्यं त्यक्त्वा उत्तिष्ठ युद्धाय संनद्धो भवेत्यर्थः॥३॥

[^१_२९]: ‘स्मोत्तरे लङ् च’ इति सूत्रेण लुङ्, अडागमप्रतिषेधस्तु ‘न माङ्योगे’(पा.सू.६.४.७४) इति सूत्रेणेति भावः। 

[[२९]]
</details>

<details><summary>मूलम् - ४</summary>

कथमिति। हे मधुसूदन ! मधुनामकराक्षसहन्तः! न तु देववत्पूज्याचार्यादिहन्ता त्वमपीति सूचयितुमिदं संबोधनम्। हे अरिसूदन शत्रुमारक ! न तु स्वजनमारक इति भावः। अहम् , पूजार्हौ भीष्मं द्रोणं चेति द्वाविति शेषः, संख्ये युद्धे इषुभिर्बाणैः कथं प्रतियोत्स्यामि केन वा प्रकारेण प्रहरिष्यामि ॥४॥
</details>

<details><summary>मूलम् - ५</summary>

गुरूनिति। महानुभावान् गुरून् अहत्वा इह लोके भैक्षं भिक्षाणां समूहो भैक्षम् , ‘भिक्षादिभ्योऽण्’ इत्यण् , भिक्षान्नमपि भोक्तुं श्रेयः युक्तम्। हिः प्रश्नार्थेऽव्ययम् , अव्ययानामनेकार्थत्वात्। श्रेयः किम्? इत्यर्थः। तुशब्दः पक्षान्तरद्योतनाय। यद्वेत्यर्थः। अर्थकामान् धनाभिलाषिणः, विषयाभिलाषिण इति वा। गुरून् हत्वा इह लोके रुधिरप्रदिग्धान् शोणितव्याप्तान् भोगान् भुञ्जीय अनुभवेयम् , किम् इति शेषः। मम गुर्वहननाद् भिक्षाटनं युक्तं वा , गुरुहननाद् रुधिरसंपृक्तान्नं युक्तं वा? इत्यर्थः॥५॥
</details>

<details><summary>मूलम् - ६</summary>

न चेति। नः अस्माकम् , कतरत् उक्तमतद्वये किं वा मतं गरीयः श्रेष्ठतरम् , एतद् वयं नैव विद्मः जानीमः। जयोऽप्यस्माकं न नियतः इत्याह— यद्वेति। यद्वा पक्षे जयेम, वयं शत्रूनिति शेषः। यदि वा यद्वा पक्षान्तरे नः अस्मान् शत्रवो जयेयुः। जयो भवतु वा मा वा, युद्धमेव तावद् दुष्करमित्याह— यानिति। वयं यान् हत्वा न जिजीविषामः जीवितुं नेच्छामः, त एव धार्तराष्ट्राः प्रमुखे अग्रे अवस्थिताः॥६॥

[[३०]]
</details>

<details><summary>मूलम् - ७</summary>

कार्पण्येति। अहं कार्पण्यदोषोपहतस्वभावः कार्पण्यं कृपणत्वं दैन्यमिति यावत् , तदेव दोषः, तेनोपहतः स्वभावो यस्य स तथोक्तः। अत एव धर्मसंमूढचेताः धर्माधर्मनिर्णयासमर्थः सन् त्वां पृच्छामि। किं पृच्छसीत्यत आह— यदिति। मे यत् श्रेयः स्यात् श्रेयस्करं स्यात् , युक्तं स्यादिति वा, निश्चितं तन्मे ब्रूहि। ‘गुरूनहत्वा’ इति श्लोकोक्तपक्षद्वये यः पक्षोऽस्माकं युक्तः श्रेयस्करश्च तं निश्चित्य वदेत्यर्थः। न हि मम त्वत्तोऽन्यः कोऽपि धर्मनिर्णायकोऽस्तीति भावः। अहं ते शिष्यः। त्वां प्रपन्नं शरणं गतं मां शाधि शिक्षय। अनेन गुरूपसत्तिप्रकारः शिक्षितः॥७॥
</details>

<details><summary>मूलम् - ८</summary>

यदि तव[^१_३१] युद्धकरणमेव श्रेय इति मतम् , तर्हि शोकसंविग्नमानसस्य मम युद्धकरणं न संभवति। तस्मात् तावत् त्वं मम शोकनाशोपायं ब्रूहीति प्रार्थयते— न हीति। ममेन्द्रियाणामुच्छोषणं शोकं यदपनुद्यात् तन्नैव प्रपश्यामि। ननु जये लब्धे सति राज्येन शोको नश्येदित्यत आह— भूमाविति। भूमौ असपत्नं निष्कण्टकम् ऋद्धं समृद्धिमद् राज्यमवाप्य, सुराणामाधिपत्यं देवेन्द्रपदमप्यवाप्य, नाहमिमं शोकं तरेयमिति वाक् यशेषः। तस्मान्न राज्यप्राप्त्याशा मम शोकनाशकारिणी भवेदेवेति भावः[^२_३१]॥८॥

[^१_३१]: तव = श्रीकृष्णस्य। 

[^२_३१]: एतेनेहामुत्रार्थभोगविरागोऽधिकारिविशेषणत्वेन दर्शितः। 

[[३१]]
</details>

<details><summary>मूलम् - ९</summary>

एवमिति। परन्तपो गुडाकेशः एवं हृषीकेशं प्रति उक्त्वा, ततः अहं न योत्स्ये युद्धं नैव करिष्ये इति च गोविन्दं प्रति उक्त्वा तूष्णीं बभूव जोषमाप। हेति विस्मये। एतेन - ‘अहिंसा परमो धर्मः’ इति शास्त्राद्, आचार्यादिद्विजोत्तममारणस्य ब्रह्महत्याहेतुत्वाच्च, क्षणिकराज्यसुखापेक्षया युद्धकरणं मम सुतराम् अधर्म एवेति, परिव्राजकब्राह्मणवद् भिक्षाटनमेव धर्म इति च पार्थस्याशयः स्फुटं गम्यते॥९॥
</details>

<details><summary>मूलम् - १०</summary>

तमिति। हे भारत धृतराष्ट्र ! उभयोः सेनयोः मध्ये विषीदन्तं तम् अर्जुनं प्रति हृषीकेशः प्रहसन्निव, अर्जुनस्योन्मादप्रलाप- तुल्यवचनश्रवणात् कृष्णस्य हास इति भावः; इदम् ‘अशोच्यान्’ इत्यारभ्य ‘मा शुचः’ इत्यन्तं गीताशास्त्ररूपं वचः उवाच॥१०॥

॥इत्युपोद्घातः॥[^१_३२] 

[^१_३२]: एतदुत्तरम् ‘नत्वा लक्ष्मीहयग्रीवौ’(पृ.३) इति मङ्गलपद्यपूर्वकं ‘नारायणः परोऽव्यक्तादि’त्यादि ‘अतस्तद्विवरणे यत्नः क्रियते मया’(पृ.१४) इत्यन्तम् उपोद्घातभाष्यं व्याख्यातं भाष्यार्कप्रकाशकारेण। स च भाष्यार्कप्रकाशग्रन्थभागः अस्माभिः आनन्दगिरिकृतव्याख्यानुरोधेन पूर्वं निवेशितः। 

[[३२]]
</details>

<details><summary>मूलम् - ११</summary>

अत्र च गीतास्वित्यर्थः। ‘एतदन्तो ग्रन्थो व्याख्येयः’ इत्यन्वयः। शोकमोहादयो ये संसारबीजभूता दोषाः, तेषामुद्भवस्य यत् कारणं, तस्य प्रदर्शनमेवार्थो यस्य, तत्त्वेन। प्राणिनां संसारबीजभूतशोकमोहादिदोषोद्भवं प्रतीदं कारणमिति दर्शयति दृष्ट्वेत्यादिः तूष्णीं बभूवेत्येतदन्तो ग्रन्थ इत्यर्थः। तथाहीति। तत्प्रदर्शनप्रकारमेव दर्शयामीति प्रतिज्ञायामव्ययमिदम्। अर्जुनेनात्मनः शोकमोहौ ‘कथं भीष्ममहं संख्ये’ इत्यादिना दर्शितौ इत्यन्वयः। अहमेतेषां ममैत इति। ‘अहमेतदीयः’ ‘एते मदीयाः’ इति प्रत्ययौ ज्ञाने निमित्ते हेतू यस्य, तस्य स्नेहस्य विच्छेदः नाशः आदिर्येषां तानि स्नेहविच्छेदादीनि निमित्तानि ययोस्तौ तथोक्तौ। अनात्मीयेष्वात्मीयत्वभ्रमः, अनन्यदीये आत्मनि अन्यदीयत्वभ्रमश्च आत्मनः अनात्मीयेषु पुत्रादिषु स्नेहं जनयित्वा तद्विच्छेदादिना शोकमोहौ जनयतीति तावेव भ्रमौ शोकमोहयोः कारणभूतावित्यर्थः। 

[[३३]]

अत्र केचिदिति। कर्मज्ञानसमुच्चयवादिन इत्यर्थः। ‘यथाऽन्नं मधुसंयुक्तं मधु चान्नेन संयुतम्। एवं तपश्च विद्या च संयुक्तं भेषजं महद्’ इति हारीतस्मृत्याद्यनुसारिण इति भावः। कैवल्यं मोक्षः। कथमिति। कुतो न कार्येति प्रश्नः। तत्रोत्तरमाह— क्षात्रमित्यादिना। ब्रुवता श्रीकृष्णेनेति शेषः।

[[३४]] [[३५]]

समुच्चयवादं खण्डयति— तदसदित्यादिना। तत् कर्मसहिताद् ज्ञानान्मुक्तिरिति मतम् असद् दुष्टम्। तत्र हेतुमाह— ज्ञानेति। बुद्धिद्वयाश्रययोः ज्ञानकर्मनिष्ठयोः विभागवचनादिति। तदेव विवृणोति— अशोच्यानित्यादिना। अशोच्यानिति श्लोक आदिर्यस्य तेन। ‘स्वधर्ममपि चावेक्ष्ये’ति श्लोकोऽन्तो यस्य तेन। ‘स्वधर्मम्’ इति श्लोकस्य नात्रान्तर्भावः, किन्तु ‘देही नित्यम्’ इति श्लोकस्यैव। ‘स्वधर्मम्’ इति श्लोकस्तु ग्रन्थस्यास्यावधिरिति बोध्यम्। ‘अशोच्यानि’त्यादिना ‘न त्वं शोचितुमर्हसी’त्येतदन्तेन ग्रन्थेनेति परमार्थः। भगवता यत् परमार्थतत्त्वनिरूपणं कृतं तत् सांख्यमित्यन्वयः। सम्यक् ख्यायते प्रकाश्यते तत्त्वमनयेति संख्या वैदिकी सम्यग्बुद्धिः। तया संख्यया प्रकाश्यमात्मतत्त्वं सांख्यमिति व्युत्पत्तेरिति भावः। यावदिति साकल्येऽवधारणे वाऽव्ययम्। प्रकरणार्थनिरूपणाद् ‘आत्मनो जन्मादिविक्रियाऽभावादात्मा अकर्ता’ इति या तद्विषया सांख्यविषया बुद्धिर्जायते सा बुद्धिः सांख्येत्युच्यते, उपचारादिति भावः। न च संख्याया एव बुद्धित्वात् कथं सांख्याया अपि बुद्धित्वमिति वाच्यम् ; संख्या बुद्धिरन्तःकरणम् , सांख्या बुद्धिस्तु तद्वृत्तिरिति भेदात्। न च कुत एतद्भेदावगम इति वाच्यम् , ‘या जायते’ इति भाष्यात्। बुद्धिवृत्तिर्हि प्रकरणार्थनिरूपणाज्जायते। बुद्धिस्तु पञ्चभूतसत्त्वांशसमष्ट्या प्रागेव जातेति नाधुना जायते इति। सा सांख्या बुद्धिर्येषाम् उपचिता प्रवृद्धा \- दृढेति यावत् - भवति, ते ज्ञानिनः सांख्याः स्युः। सांख्या एषामस्तीति सांख्याः इत्यर्शआद्यजन्तोऽयं शब्द इति भावः। एतस्या इति। सांख्याया इत्यर्थः। देहादिव्यतिरिक्तस्येति। नास्तिकानां देहादिव्यतिरिक्तात्माभावेऽप्यास्तिकानां देहादिव्यतिरिक्तात्माऽस्त्येव, देहपातानन्तरं स्वर्गादिफलसिद्ध्यर्थमास्तिकैर्यज्ञादिकर्मणां क्रियमाणत्वादिति भावः। मोक्षसाधनानुष्ठानलक्षण इति। मोक्षशब्दोऽत्र मोक्षहेतुज्ञानपरः, उपचारात्। तत्साधनानि तु फलाभिसन्धिरहितानि कर्माणि। तदनुष्ठानमेव लक्षणं स्वरूपं यस्य स तथोक्तो योगः। मोक्षस्य परम्परया साधनानि मोक्षसाधनानि कर्माणीति वा। ‘कर्तृत्वानेकत्वबुद्ध्याश्रयस्य कर्मणः, एकत्वाकर्तृत्वबुद्ध्याश्रयस्य ज्ञानस्य च युगपदेकपुरुषाश्रयत्वासम्भवं पश्यता भगवता कृष्णेन एवं सांख्यबुद्धिं योगबुद्धिं चाश्रित्य विभक्ते द्वे निष्ठे उक्ते’ इत्यन्वयः। 

[[३६]] [[३७]]

‘तच्छेषेण यथैतद् विभागवचनं तथैव दर्शितं ब्राह्मणे’ इत्यन्वयः। एतमेव लोकम् आत्मलोकम्। प्रव्राजिनः संन्यासिनः। प्रव्रजन्ति संन्यसन्ति। येषाम् अस्माकमात्मैव लोकः, न त्वात्मनोऽन्यः कश्चिल्लोकोऽस्ति , ते वयं प्रजया सन्तानेन किं करिष्यामः? न किमपि। अतः प्रजार्थं गृहस्थाश्रमस्वीकारोऽस्माकमनुचित इति भावः। आत्मकामानां संन्यासः, प्रजाकामानां तु गृहस्थाश्रम- स्वीकारद्वारा कर्माणि चेति सुविभक्तमिति तात्पर्यम्। श्रुत्यर्थमेव विवृणोति— तत्र चेति। श्रुतावित्यर्थः। दारपरिग्रहात्प्राक् पुरुषस्य कार्यकरणसंघातलक्षणस्य आत्मा स्वरूपभूतः। आत्मनैव संघातस्य कल्पितत्वात् , कल्पितस्य चाधिष्ठानात्मकत्वादिति भावः। पुरुष आत्मेति पाठे पुरि शरीरे शेत इति पुरुषः शारीर आत्मा। प्राकृतः अज्ञः। धर्मजिज्ञासेति। अधीत्य वेदवेदाङ्गानि ‘अथातो धर्मजिज्ञासा’ इति धर्मविचारं कृत्वेत्यर्थः। सोऽकामयत । प्राकृतः आत्मा तच्छब्दार्थः। किमकामयत? इत्यत आह— पुत्रं वित्तं चेति। कीदृशं तद्? अत आह— लोकत्रयसाधनमिति। यद्वा किमर्थम्? अत आह— लोकत्रयसाधनमिति। लोकत्रयसिद्ध्यर्थं लोकत्रयसाधनं पुत्रं वित्तं चाकामयतेत्यर्थः। तत्र किंलोकसाधनः पुत्रः? अत आह— मनुष्येति। वित्तं कतिविधम्? अत आह— द्विप्रकारमिति। तावेव प्रकारौ दर्शयति— मानुषं दैवं चेति। किं तन्मानुषं वित्तम्? अत आह— कर्मेति। किं तत् कर्म? इत्यत आह— अनुरूपमिति। विहितमित्यर्थः। किंलोकसाधनमिदम्? अत आह— पितृलोकेति। किं पुनर्दैवं वित्तम्? अत आह— विद्यामिति। किंलोकसाधन- मिदम्? अत आह—देवलोकेति। अत्र ‘सोऽकामयत, जाया मे स्यादि’त्यादि , ‘अथ त्रयो वाव लोका मनुष्यलोकः पितृलोको देवलोकः’ इत्यादि च बृहदारण्यकमनुसन्धेयम्। व्युत्थानं व्युत्थितिः, कर्मसंन्यास इत्यर्थः। ‘श्रौतकर्मणो ज्ञानस्य च समुच्चयोऽभिप्रेतः स्याद् यदि , तदैतद् विभागवचनमनुपपन्नं स्यादि’त्यन्वयः।

[[३८]]

न चेति। यदि कर्मज्ञानयोः समुच्चयोऽभिप्रेतस्तर्हि कर्मापेक्षया ज्ञानस्य ज्यायस्त्ववचनमयुक्तम् , समुच्चितयोरेव द्वयोर्मोक्षहेतु- त्वात्। ते च समुच्चिते कर्मज्ञाने एकपुरुषेण युगपदनुष्ठेये च भवत एवेति कथं कृष्णोऽर्जुनं कर्मण्येव केवले चोदयामास निष्फले? न हि केवलाज्ज्ञानादिव केवलात् कर्मणोऽपि स्यान्मोक्षस्तव मते। अथ यदि कृष्णोऽर्जुनं समुच्चय एव प्रेरितवानित्युच्यते, तर्हि ‘तत् किं कर्मणि घोरे मां नियोजयसि केशवे’त्यर्जुनोपालम्भः कथमुपपद्येत? ‘भगवता पूर्वमनुक्तं बुद्धिकर्मणोरेकपुरुषानुष्ठेयत्वासम्भवं, बुद्धेः कर्मणो ज्यायस्त्वं च कथमर्जुनो भगवति मृषैवाध्यारोपयेदि’त्यन्वयः। ननु श्रौतेन कर्मणा ज्ञानस्य समुच्चयो माऽस्तु नाम, स्मार्तेन तु स्यात् , ‘तथा तपश्च विद्या च संयुक्तं भेषजं महद्’ इति स्मृतेः, अत आह— नापीति। स्मार्तेन कर्मणाऽपि बुद्धिसमुच्चयो नाभिप्रेतः। अभिप्रेतेऽपि तस्मिन् सर्वमपि विभागवचनाद्युपपन्नं नैव स्यात्। ‘एषा तेऽभिहिता सांख्ये बुद्धिर्योगे त्विमां शृणु’ इत्यादि विभागवचनम्। आदिशब्दाद् बुद्धेर्ज्यायस्त्ववचनादिग्रहणम्।

[[३९]] [[४०]]

ननु यदि कर्मज्ञानयोरेकपुरुषानुष्ठेयत्वासम्भवात् समुच्चयो नास्ति, तर्हि ‘आत्मा कर्ता भोक्ता च’ इति विपरीतज्ञानवत एव कर्मसु प्रवृत्तिः स्यात् , ‘आत्मा अकर्ता अभोक्ता च’ इति सम्यग्ज्ञानवतस्तु न स्यात् । न त्वयं नियमो दृश्यते, श्रूयते वा। जनकादीनां ज्ञानिनामपि कर्मसु प्रवृत्तिदर्शनात्। तस्मादेकस्मिन्नेव पुरुषे जनकादौ कर्मज्ञानसमुच्चयदर्शनात् कर्मज्ञानयोरेकपुरुषानुष्ठेयत्वं सम्भवत्येवेति समुच्चयादेव मोक्ष इति शङ्कायामाह— यस्य त्विति। आदौ अज्ञत्वात् कामाद्यभिभूतत्वाच्च पुरुषः कर्मसु प्रवर्तते। ततः फलाभिसन्धिरहितयज्ञादिकर्मकरणद्वारा चित्तशुद्धिस्तस्य भवति। चित्ते शुद्धे सति ज्ञानमुत्पद्यते ‘एकमिदं ब्रह्माकर्तृ च’ इति। स च ज्ञानोत्पत्त्यनन्तरमपि प्रारब्धवशाद् यथापूर्वं यज्ञादिषु प्रवर्तते, यथा जनकादिः। तस्य सा प्रवृत्तिः न कर्मेत्यर्थः। तत्र दृष्टान्तमाह— यथा भगवत इति। भगवान् कृष्णः ज्ञानी भवन् केवलाज्ज्ञानात् पुरुषार्थसिद्ध्यभावं पश्यन् तत्सिद्धये न क्षत्रधर्मचेष्टितं करोति, किन्तु लोकानुग्रहार्थमेव, तद्वज्जनकादयोऽपीत्यर्थः। तत्र हेतुमाह— फलेति। फलाभिसन्ध्यहङ्काराभावस्य तुल्यत्वात्। फलाभिसन्ध्यहङ्कार- पूर्वकं कर्मैव कर्म, न त्वन्यदित्यर्थः। ननु फलाभिसन्ध्यहङ्काराभावमात्रेण कर्मणः कर्मत्वं कथं व्यपैतीत्यत्राह— यथा चेति। [^१_४२]स्वर्गादिकामेन काम्याग्निहोत्राद्यनुष्ठायी पुरुषः मध्ये अकस्माज्ज्ञानकामेन स्वर्गादिकामं त्यक्त्वा तदेव कर्म समापयति। तत्र च यावत्पर्यन्तं स्वर्गादिकामः तावदेव तत्कर्मणः काम्यत्वम् , न तूर्ध्वमिति कृत्वा अनुष्ठीयमानस्यापि काम्यकर्मणः कामनाशाद् यथा काम्यत्वनाशः, तथा ज्ञानिना क्रियमाणस्यापि कर्मणः फलाभिसन्ध्यहङ्काराभावात् कर्मत्वनाशः इति भावः। 

‘कुर्वन्नपि न करोती’ति कथं कुर्वतः पुरुषस्याकर्तृत्वं स्यात्? विरुद्धं हीदं द्वयम्। [^२_४२]अतः अहङ्कारपूर्वकत्वात् कर्तृत्वस्य तद्रहितः पुरुषः कुर्वन्नप्यकर्तैव। 

[^१_४२]: स्वर्गादि- कामनयेत्यर्थः। एवं ज्ञानकामेनेत्यत्रापि । 

[^२_४२]: कुर्वतः अकर्तृत्ववचनं विरुद्धमिति शङ्कां समाधत्ते— अत इति। लोकदृष्ट्या कुर्वन्नपि स्वदृष्ट्या अकर्तैवेत्यर्थः।

[[४१]] [[४२]]

त इति। ते जनकादयः लोकसंग्रहार्थं ‘गुणा गुणेषु वर्तन्ते’ इति ज्ञानेन कर्मसु प्रवृत्ता इति शेषः। ‘कर्मणैव ही’ति श्लोकगतस्य ‘संसिद्धिमास्थिताः’ इति वाक् यस्यार्थमाह— कर्मेति। अकर्त्रभोक्त्रात्मज्ञानात् कर्मसंन्यासे प्राप्तेऽपीत्यर्थः। अत्रेदं बोध्यम्— प्रवृत्तिमार्गे वर्तमाना अपि जनकादयः वेदान्तश्रवणादिना परमार्थात्मतत्त्वज्ञानं सम्पाद्य निवृत्तिमार्गभूत- संन्यासाश्रमस्वीकारं विनैव, निरहङ्कारं कर्म कुर्वन्त एव ज्ञानान्मुक्तिं भेजिरे। निवृत्तिमार्गे वर्तमानास्तु सनकादयः संन्यासाश्रमस्वीकाराद् वेदान्तश्रवणादिना आत्मतत्त्वज्ञानं सम्पाद्य कर्माण्यकुर्वन्त एव ज्ञानान्मुक्तिं भेजिरे इति॥ 

[[४३]]

तत इति। शोकसागरादित्यर्थः। अशोच्यानित्यादिनेति। 

अत्र रामानुजः— ‘न त्वेवाहमित्यादिने’त्युक्त्वा ‘अशोच्या’निति श्लोकं गीताशास्त्रात् पृथक् चकार। तन्मन्दम् ; न ते भीष्मादयः शोच्याः, परमार्थस्वरूपेण तेषां नित्यत्वात् ; न हि पण्डिता मृतान् जीवतश्च प्रति शोचन्ति; त्वं च पण्डितोऽसि; अतो मा शुचः इति हितशासनपरस्यास्य श्लोकस्य शास्त्रान्तःपातित्वौचित्यात्। 

यच्च वेदान्तदेशिकेनोक्तम्—‘अशोच्या’निति श्लोकस्योपदेशार्थावधानापादनार्थपरिहासभावतया[^१_४४] शास्त्रावतरणमात्रत्वेन साक्षाच्छास्त्रत्वाभाव इति, तत् तुच्छम् ; महति शोकसागरे निमग्ने स्वचरणं शरणं प्रपन्ने पार्थे भगवतः कृष्णस्य परिहासभावोदयासाङ्गत्यात्। 

[^१_४४]: ‘च्छायतया’ इति परग्रन्थे। 

[[४४]]

यदप्युक्तमनेन— यद्वाऽत्र ‘अशोच्या’निति श्लोकः ‘प्रहसन्निव’ इत्यस्य विषयः। ‘न त्वेवाहम्’ इत्यादिकं तु इदंशब्दार्थः[^१_४५] इति, तदपि तुच्छम् ; इदंशब्दस्यात्रानुपदवक्ष्यमाणे शक्ततया तदनुपदोक्तस्य ‘अशोच्या’निति श्लोकस्य इदंपदार्थत्वाभावकल्पनाया अप्रमाणत्वात् , ‘अशोच्या’निति श्लोकस्य प्रहसन्नित्यनेनान्वयासम्भवात् , इतिशब्दमध्याहृत्य ‘अशोच्यानन्वशोचस्त्वं प्रज्ञावादांश्च भाषसे इति प्रहसन्निव’ इत्यन्वये समाप्तपुनरादानदोषात् , इतिशब्दाध्याहारगौरवाच्च, ‘गतासू’निति पदार्थस्य \[उत्तरार्धस्य\] परिहास- वाक् यत्वासम्भवेन शास्त्रप्रवेशासम्भवेन च व्यर्थत्वप्रसङ्गात् , ‘परिहासवाक् यं वदन्निव’ इति इवशब्देन - ‘न तु वस्तुतः परिहासवाक्यं जगाद’ इति सिद्धत्वेन, ‘अशोच्या’निति श्लोकस्य भगवदुक्तत्वा\[त्व\]सम्भवाच्च। तस्माद् गीताशास्त्रस्य ‘अशोच्या’निति श्लोक एवादिः। 

अशोच्यत्वे हेतुद्वयमाह— सद्वृत्तत्वात् परमार्थस्वरूपेण च नित्यत्वादिति। असच्चरितान् पुत्रादीनुद्दिश्य पित्रादयः शोचन्ति —भ्रष्टा एत इति। भीष्मद्रोणादयस्तु सद्वृत्तत्वान्न ते शोच्याः। अनित्यास्तु गृहसम्पदादयः शोच्याः, न तु नित्या आत्मानो भीष्मादय इत्यर्थः। शोकप्रकारमाह— मन्निमित्तमित्यादिना। मन्निमित्तं मदर्थम्। प्रज्ञावादानित्यत्र प्रज्ञाशब्दो लक्षणया प्रज्ञावतः प्राज्ञानभिधत्त इत्याह— प्रज्ञावतामिति। ‘श्रेयो भोक्तुं भैक्ष्यमपीह लोके’ इत्यादीनि वचनानीत्यर्थः। येषां देहतदिन्द्रियादिसंघाताभिमानिनां देवदत्तादीनां प्राणाः देहादुत्क्रान्तास्ते गतासवः इत्युच्यन्ते। फलितार्थमाह— मृतानिति। गतासवो न भवन्तीत्यगतासवः, नञ्तत्पुरुषः। गतासुभिन्ना इत्यर्थः, तान्। फलितमाह— जीवत इति। न च - मृतानां शोच्यत्वमस्तु नाम , कथं जीवतामिति - वाच्यम् , जीवन्तोऽपि पुत्रादयः दुर्वृत्ताः सामयाश्च शोच्या एवेति। ननु पण्डिता अपि तार्किकादयः शोचन्त्येव मृतं स्वजनं प्रतीत्यत आह — पण्डा आत्मज्ञानमिति। आत्मज्ञानिन एव पण्डिताः, न तु तार्किकादय इत्यर्थः। तत्र श्रुतिं प्रमाणयति— पाण्डित्यं निर्विद्येति। आत्मज्ञानं सम्पाद्येत्यर्थः। त्वं त्वपण्डित एव, शोकित्वादित्याह— परमार्थतस्त्विति। परमार्थतः आत्मस्वरूपेणेत्यर्थः। इत्येतदिति। इति यावदित्यर्थः। ‘इत्यभिप्रायः’ इति पाठान्तरम्। 

[^१_४५]: ‘तमुवाच...इदं वचः’ इति श्लोके इदंशब्दार्थः इत्यर्थः।

[[४५]]

अत्र ‘गतासून् देहान् अगतासूनात्मनश्च’ इति रामानुज आह। तत्तुच्छम् ; मृतदेहानां गतासुत्वेऽप्यमृतदेहानामगतासुत्वेन अगतासुशब्दाज्जीवद्देहार्था[^१_४६]लाभात् , गतास्वगतासुशब्दयोर्लोके मृतजीवतोरेव शक्तिग्रहदर्शनात्। ‘भोः सखे ! त्वद्ग्रामे अस्मत्सम्ब- न्धिनौ देवदत्तयज्ञदत्तौ किं सुखमासाते?’ इति विष्णुमित्रेण पृष्टः कृष्णशर्मा, तं प्रति ‘देवदत्तो गतासुर्यज्ञदत्तस्त्वगतासु’रिति प्रत्युवाच। किं तत्र देवदत्तो देहो गतासुः, यज्ञदत्तो जीवस्त्वगतासुरिति स श्रोता प्रत्येति स्म? अपि तु ‘देवदत्तो मृतः, यज्ञदत्तो जीवति’ इति जानाति स्म। अपि च देहवद् असवोऽपि कोशत्वेनात्मनः उपाधिभूता एवेति कृत्वा परमार्थत आत्मानो निष्कोशत्वेन गतासव एवेति कथम् आत्मनामगतासुत्वम्? किञ्च सच्चिदानन्दरूपमप्यात्मानं ये अन्नमयकोशावच्छिन्नत्वेन मनुष्यं वृद्धं जीर्णं कृशं, प्राणमयकोशाव- च्छिन्नत्वेन क्षुधितं पिपासितं च मन्वते, ते अज्ञा अतीव शोच्या एवेति कृत्वा कथमगतासूनामात्मनामशोच्यत्वम्? अपि च पण्डिताः गतासून् देहान्प्रति न शोचन्तीत्युक्ते, अपण्डितानां तान् प्रति शोको भवतीति सिद्धम् , न तु तद् दृश्यते। न ह्यपण्डिता अपि गतासुदेहान् प्रति शोचन्ति। ‘देहो दग्धः, देहः श्वभिर्भक्षितः’ इति न हि कोऽपि शोचति। किन्तु ‘देही पुत्रो मृतः’ इत्येव शोचति सर्वोऽपि। तस्माद् दुष्टो रामानुजोक्तार्थः॥११॥

[^१_४६]: ‘जीवद्देहार्थलाभात्’ इति पाठः स्यात्। 

[[४६]]
</details>

<details><summary>मूलम् - १२</summary>

‘न त्वेवाहम्’ इति श्लोकमवतारयति— कुत इति। कुतस्ते अशोच्याः? इति प्रश्नः। यतस्ते नित्याः, ततस्ते अशोच्याः इत्युत्तरम्। कथं ते नित्याः? इति पुनः प्रश्नः। तत्रोत्तरमाह— नेति श्लोकेन। यदि भीष्मादयः नित्यास्तर्हि अशोच्या एव, न तु नित्याः, म्रियमाणत्वात् , ततश्चानित्यान् तान् प्रत्यहं शोचामीत्याशङ्कायामाह भगवान् -‘न त्वेवाहम्’ इति श्लोकम् - इत्यवतारिकायाः आशयः। अहं जातु तु कदाचिदपि नैव नासमित्यन्वयः। सम्भाव्यनिषेधनिवर्तनार्थौ द्वौ नञौ। अहमिदानीमेव वर्ते, प्राक्तु कदाचिदपि नासमिति सम्भाव्यस्य निषेधस्य हि निवृत्तिरत्र कृता— नैव नासमिति। अस्यार्थमाह— किं त्वासमेवेति। देहानामुत्पत्तयो विनाशाश्च देहोत्पत्ति- विनाशाः, तेषु। अतीतकाले अनन्तेषु देहेषु जातेषु नष्टेषु च नाऽऽत्मा जातो नष्टः [^१_४७], किन्तु नित्य एवेत्यर्थः। नन्वात्मनः एकत्वाद् ‘वयम्’ इत्युक्तिर्न सङ्गच्छत इत्यत्राह— देहभेदेति। उपाधीनां देहानां बहुत्वाद् वयमिति बहुवचननिर्देशः, न त्वात्मबहुत्वादित्यर्थः। 

युक्तं चेदम् ; वासुदेवत्वार्जुनत्वजनाधिपत्वानां देहधर्मत्वेनात्मधर्मत्वाभावात्। अवच्छेदकानां घटमठकरकादीनां भेदेन ‘घटाकाशो मठाकाशः करकाकाशः’ इत्यादिभेदव्यवहारे सत्यपि यद्वदाकाशस्यैकत्वम् , तद्वदवच्छेदकानां देहाद्युपाधीनां भेदेन ‘वासुदेवोऽर्जुनो नराधिपाश्चे’ति भेदव्यवहारे सत्यप्यात्मन एकत्वमेवेति भावः। 

अत्राह रामानुजः— ‘अहं सर्वेश्वरस्तावन्नित्य इति सिद्ध’मिति; तत्तुच्छम् ; न ह्यर्जुनः कृष्णं सर्वेश्वरं नित्यमात्मानं मन्यते। ‘अपरं भवतो जन्म परं जन्म विवस्वतः। कथमेतद्विजानीयां त्वमादौ प्रोक्तवानिति॥’ \[इति\] वक्ष्यति ह्यर्जुनः। किञ्च यथा कुन्त्या जाते आत्मनि अर्जुनस्यानित्यत्वबुद्धिः, तथा देवक्या जातेऽपि कृष्णे अनित्यत्वबुद्धिरेव भवति, स्वस्मिन्निव कृष्णेऽपि जन्मबाल्यकौमारा- दिधर्मदर्शनात्। नापि कृष्णस्यास्मिन् श्लोके आत्मानं सर्वेश्वरं प्रथयितुमस्ति तात्पर्यम् , प्रकृतासाङ्गत्यात् ; परन्तु आत्मानं नित्यं प्रथयितुमेव। नित्यत्वप्रथनाय च नेश्वरत्वमावश्यकम् , भवन्मते प्रकृतिपुरुषेश्वराणां त्रयाणां नित्यत्वेन नित्यत्वेश्वरत्वयोरसम- नियतत्वात्। किञ्च अहंशब्दस्य वक्तरि केवले शक्तिः, न त्वीश्वरत्वादिविशेषणविशिष्टे इति सर्वेश्वरत्ववचनमत्रासङ्गतम् , कवितात्पर्या- विषयं च। 

[^१_४७]: देहेषु जातेषु आत्मा न जातो, देहेषु नष्टेषु च आत्मा न नष्टः इत्यन्वयः। 

[[४७]]

तथा— ‘यथाऽहं सर्वेश्वरः परमात्मा नित्य इति नात्र संशयः, तथा भवन्तः क्षेत्रज्ञा आत्मानोऽपि नित्या एवेति मन्तव्याः’ इत्यप्युक्तं रामानुजेन। तच्चासत् , श्लोके ‘न त्वेवाहं जातु नासम्’ इत्ययमंशो दृष्टान्तः, अतिरिक्तस्तु दार्ष्टान्तिक इति विभागकल्पनस्या- प्रमाणत्वात् , दृष्टान्तवाचियथाशब्दाभावात् , अर्जुनस्य कृष्णे नित्यत्वनिश्चयाभावेन ‘न त्वेवाहं जातु नासम्’ इत्यस्य दृष्टान्तत्वा- सम्भवाच्च। किञ्च - आस्तिकोऽयमर्जुनः ईश्वरः कश्चन नित्योऽस्तीति मन्यतां नाम; कृष्णं त्वीश्वरं नित्यं नैव मन्यते। अन्यथा सारथ्यादिषु कृष्णनियमनासम्भवात्। अपिच यदि रामानुजोक्तार्थे कृष्णस्य तात्पर्यं स्यात् , तर्हि ‘ईश्वरोऽहं यथा नित्यो जीवा यूयं तथैव हि’ इत्येव ब्रूयात् , न तु ‘न त्वेवाहम्’ इत्यादि। किञ्च - ईश्वरः परमात्मा, जीवास्त्वात्मान इत्यपि वक्तुं न शक् यते; ‘य आत्मा अपहतपाप्मा’ ‘सर्वव्यापी सर्वभूतान्तरात्मा’ ‘ऐतदात्म्यमिदं सर्वं....स आत्मा तत्त्वमसि’ ‘अयमात्मा ब्रह्म’ इत्यादिषु श्रुतिषु आत्मशब्देनैवेश्वरग्रहणात्। जीवेश्वरयोरभेदोपदेशाच्च। अथ यच्चात्र रामानुजेनोक्तम्— ‘एवं भगवतः सर्वेश्वरादात्मनां \[भेदः, आत्मनां\] च परस्परं भेदः पारमार्थिक इति भगवतैवोक्तमिति प्रतीयते, अज्ञानमोहितं प्रति तन्निवृत्तये पारमार्थिकनित्यत्वोपदेशसमये ‘अहम् , त्वम् , इमे, सर्वे वयम्’ इति व्यपदेशात्। औपाधिकभेदवादे ह्यात्मभेदस्यातात्त्विकत्वेन तत्त्वोपदेशसमये भेदनिर्देशो न सङ्गच्छते’ इति; तच्चासत् ; भीष्मादीन् अनित्यत्वेन शोच्यान् मन्यमानायार्जुनाय तावत् ‘न ते भीष्मादयः शोच्याः, नित्यत्वादि’त्येतावदेव तावदुपदेष्टुमुचितं कृष्णस्य, न त्वात्मैकत्वम्। तद्धि कृष्णः स्वयं पश्चादुपदेक्ष्यति— ‘अविनाशि तु तद् विद्धि येन सर्वमिदं ततम्’ इत्यादिना। वक्ष्यति च तत्र रामानुजो गत्यभावाज्जात्येकत्वमपि। यदि कृष्णस्यात्मभेद एव वास्तवः इत्यभिप्रायस्तर्हि - ‘अनाशिनस्तु तान् विद्धि यैः सर्वमिदमावृतम्’ इत्येवावक्ष्यत्। किंच आत्मनामनेकत्वे तत्तद्देहावच्छिन्नत्वेन सर्वव्यापकत्वमेव मा भूत् ; न हि चैत्रेणात्मना मैत्रदेहो व्याप्तो दृश्यते, चैत्रात्मनो मैत्रदेहसुखदुःखाद्यनुभवाभावात्। तत्तद्देहाद्यनवच्छिन्नस्त्वात्मा सर्वव्यापक एक एव, तद्भेदकाभावात्। यदि तु ‘अविनाशि’ इति श्लोकः परमात्मानं ब्रूत इत्युच्येत, तर्हि - सर्वव्यापकः परमात्मैवाविनाशी, न त्वात्मानः; ते हि परिच्छिन्नत्वाद् घटादिवदनित्या एवेति महदिदमनिष्टमापतितम्। तस्माद् ‘न त्वेवाहम्’ इति श्लोके आत्मभेदम् , ‘अविनाशी’ति श्लोके आत्माभेदं च प्रतिपादयतः कृष्णस्याशयः ‘आत्मन औपाधिक एव भेदः, न तु तात्त्विकः’ इत्येवंरूप एवेति सुखेन निश्चीयते विद्वद्भिः। तत्त्वोपदेशसमयेऽप्यौपाधिकं भेदमनूद्यैव पारमार्थिकाभेदो बोधनीयः इति नानुवादमात्रेण भेदस्य पारमार्थिकत्वम्।‘कृष्ण इति अर्जुन इति नराधिपा इति च व्यवह्रियमाणाः सर्वे वयम् अविनाशि तद् ब्रह्मैव, येन सर्वमिदं तत’मिति हि श्लोकद्वयस्यैकवाक्यार्थः। तस्मात् सर्वव्यापकस्य नित्यस्यात्मनो भेदकाभावान्नास्ति पारमार्थिकः आत्मभेदः, भेदकानां सर्वेषामप्यात्मनैव व्याप्तत्वात्। व्यवहारतस्तु कल्पितोऽस्त्यात्मभेद आकाशभेदवदिति। अथ यदप्युक्तं रामानुजेन— शङ्करमते ग्रन्थारम्भ एव न सम्भवति; परमपुरुषस्य परमार्थदृष्टेर्निर्विशेषकूटस्थनित्यचैतन्यात्म- याथात्म्यसाक्षात्कारान्निवृत्ताज्ञानतत्कार्यतया अज्ञानकृतभेददर्शनं तन्मूलोपदेशादिव्यवहाराश्च न सङ्गच्छन्त इति; तदपि मन्दम् ; तव मतेऽप्यवाप्तसमस्तकामस्य परिपूर्णस्यात्मारामस्यानन्दमयस्य परमपुरुषस्य कथमर्जुनदुःखनिरीक्षणतदुपदेशादिव्यवहाराः सङ्गच्छेरन्? लीलयेति चेत्? तर्हि माययेति विद्धि। यथा मायावशादजोऽव्ययो भूतानामीश्वरो भगवान् जात इव, व्ययित इव, उग्रसेनस्य पाल्य इव प्रतीयते, तथा पार्थाय किमप्युपदिशन्निव न प्रतीयतां किम्? परमार्थतस्तु न कृष्णो न पार्थः नाप्युपदेशः; एकमेवाद्वितीयं ब्रह्मास्ति। व्यवहारतस्तु सर्वमपि द्वैतमिति न काचिदस्माकं क्षतिः। अथ ब्रूहि त्वम् - परिपूर्णे निष्कामे हरौ कथं लीलोदयः? - इत्यत्रोत्तरम्। न च बालवदिति वाच्यम् , बालस्याज्ञत्वात् सकामत्वाच्च दृष्टान्तत्वाभावात्। न च राज्ञः कन्दुकविहारवदिति वाच्यम् , तस्य तत्र सुखकामप्रवृत्तिदर्शनात्। न च लोकानुग्रहार्थमिति वाच्यम् , लोकानुग्रहरूपे प्रयोजने अवशिष्टे सति भगवतः पूर्णकामत्वव्याघातात्। तस्मात् तवापि मायैवात्र शरणम्। न च माययाऽपि कथमसङ्गतार्थसिद्धिरिति वाच्यम् , ‘मायायां सर्वसम्भवाद्’ इति न्यायात्। 

[[४८]]

ननु परमपुरुषस्यार्जुनं प्रत्युपदेशो मायया भवतु नाम , इदानीन्तनाचार्यपरम्परायाः शिष्यपरम्परां प्रत्युपदेशः कथम्? द्वैतदर्शने विद्वत्ताऽभावाद् , द्वैतादर्शने वाग्व्यवहाराभावाच्चेति चेत्? मैवम् ; अपरोक्षीकृतात्मतत्त्वस्यापि गुरोर्यावद्देहपातं बाधिताध्या- सानुवृत्त्या व्यवहारलोपाभावात्। देहातिरिक्तमात्मानं विदन्नपि त्वं यथा ‘मनुष्योऽहं , वैष्णवोऽहं , रामानुजोऽहम्’ इति ब्रवीषि, तद्वद् अस्माकं किं न स्यात्? न च बाधितानुवृत्तस्य भेदज्ञानस्य उपदेशादिप्रवृत्तिहेतुत्वं नेति वाच्यम् , आत्मज्ञानेन बाधितस्यानुवर्तमानस्य देहात्मभ्रमस्य भोजनादिप्रवृत्तिहेतुत्वदर्शनात्। न हि देहातिरिक्तात्मज्ञानी त्वं निर्भोजनादिव्यापारो वर्तसे। भोजनादिव्यापारो हि देहात्मभ्रममूलकः। ‘नाहं देहः’ इति मन्वानो न हि मुखेन भुङ्क्ते , भोक्तुमिच्छति वा। 

यदप्युक्तं रामानुजेन— बिम्बभूत ईश्वरः स्वप्रतिबिम्बभूतायार्जुनाय तत्त्वं कथमुपदिशेत्? न हि कोऽप्यनुन्मत्तः पुरुषः स्वदर्पणप्रतिबिम्बाय किमप्युपदिशेदिति; तदपि तुच्छम् ; कोऽपि पुरुषः प्रतिबिम्बाय किमपि न वक्तीत्यत्र किं बिम्बप्रतिबिम्बयोः अत्यन्ताभेदः कारणम्? किं वा प्रतिबिम्बमिथ्यात्वम्? यद्वा प्रतिबिम्बचैतन्याभावः? नाद्यः, अत्यन्ताभेदे बिम्बप्रतिबिम्बव्यवहारस्यैव लोपप्रसङ्गात्। ‘अयं बिम्बोऽयं प्रतिबिम्बः’ इति व्यवहारो हि बिम्बप्रतिबिम्बभेदमूलकः; ‘अयं घटोऽयं पटः’ इति व्यवहार इव घटपटभेदमूलकः। किञ्च दर्पणगतपरप्रतिबिम्बाय सुतरां भिन्नाय किमिति नोपदिशेत् पुरुषः? नापि द्वितीयः, रज्जुसर्पस्य रज्जुज्ञानेनेव प्रतिबिम्बस्य केनापि ज्ञानेन बाधादर्शनात् , अबाधितस्य चामिथ्यात्वात्। न हि कोऽपि दर्पणगतं स्वप्रतिबिम्बं स्वयं मिथ्या मन्यते। अतः परिशिष्टस्तृतीयः, अविद्याचित्प्रतिबिम्बास्तु चैतन्यवन्त एवेति न दर्पणप्रतिबिम्बतुल्या इति सङ्गच्छत एव स्वप्रतिबिम्बानां स्वभिन्नत्वेन स्वस्योपदेशः कृष्णस्येति। न चैवं बिम्बप्रतिबिम्बयोर्जीवेश्वरयोर्भेदे कथमद्वैतसिद्धिरिति वाच्यम् , यावदविद्यं बिम्बप्रति- बिम्बादिभेदसद्भावेऽपि परमार्थदशायामविद्याया एवाभावेन बिम्बप्रतिबिम्बभेदाभावान्नाद्वैतहानिरिति। 

एतेन - ‘नित्यो नित्यानां चेतनश्चेतनानाम्’ इति मन्त्राज्जीवेश्वरद्वैतसिद्धिरिति रामानुजवचनं दत्तोत्तरम्। ‘एको बहूनां यो विदधाति कामान्’ इति तन्मन्त्रस्य व्यावहारिकजीवेश्वरभेदरक्ष्यरक्षकभावाद्यनुग्राहकत्वात्। 

किञ्च नात्र चिन्मात्रस्योपदेष्टृत्वादिकं, तस्य निर्धर्मकत्वात् ; किं तर्हि? कृष्णदेहेन्द्रियाद्याकारपरिणतमायावच्छिन्नचितेरेव। सा हि अर्जुनदेहेन्द्रियाद्याकारपरिणताविद्यावच्छिन्नचितेर्भिन्नैव। अत एव खलु ‘तत्त्वमसी’त्यत्र विशेषणांशं विहाय विशेष्यांशे लक्षणा स्वीकृता। तस्माद् विशिष्टयोः कृष्णार्जुनयोर्भेदादस्त्युपदेशोपपत्तिः इति। 

यच्च रामानुजेनोक्तम्— ‘गुरोरद्वितीयात्मविज्ञानादेव ब्रह्माज्ञानस्य सकार्यस्य नष्टत्वाच्छिष्यं प्रत्युपदेशो निष्प्रयोजनः’ इति, तदपि तुच्छम् ; यावद्देहपातमात्मज्ञस्यापि गुरोर्देहेन्द्रियादिप्रपञ्चप्रतीतिसद्भावः प्रागेव प्रत्यपादि। ऐन्द्रजालिकेन गगने गन्धर्वनगरं निर्मितं ‘नेदं गन्धर्वनगरं, किन्तु गगनमेव’ इति जानतामपि यावदिन्द्रजालं प्रतिभात्येव। अयं च प्रपञ्चः यस्याद्वितीयात्मज्ञानेन बाधितस्तस्यैव दग्धपटवदबन्धकः, न त्वन्यस्येति कृत्वा न गुरुज्ञानेन शिष्याज्ञाननिवृत्तिः, प्रतिपुरुषमविद्याभेदात् प्रपञ्चभेदाच्च। यथा नयनसन्निहितहस्ता बहवः पुरुषा एकमेव सूर्यं न पश्यन्ति, नयनासन्निहितहस्तस्तु विदग्धस्तं पश्यति, नैतद् विदग्धकर्तृकाद्वितीय- सूर्यावलोकनम् अविदग्धपुरुषाश्रयसूर्याज्ञाननिवर्तकम् , तद्वत् प्रकृतेऽपीति। विपरीतं चेदं यदेकस्य ज्ञानादन्यस्य भ्रमनिवृत्तिरिति। न हि एकस्य रज्जुयाथात्म्यज्ञानाद् , अन्यस्य रज्जुसर्पभ्रमो निवर्तमानो दृष्टः, श्रुतो वा। 

वस्तुतस्तु रामानुजमत एव सुतरामुपदेशानुपपत्तिः, उपदेशानर्थक् यं च। तथाहि— चिदचिच्छरीरकत्वेन चिदचिदन्तःस्थः परमात्मा कृष्णः चितोऽर्जुनस्य बहिराभिमुख्येन गुरुः सन् कथं वर्तेत? न ह्यान्तरं वस्तु बहिः स्यात्। यदि चिदचितोर्बहिरपि कृष्णः स्यात् , तर्हि कृष्ण एव चिदचितोः शरीरं स्यात् , चिदचिद्व्याप्तश्च स्यात्। [^१_४९]व्यापकेन शस्त्रादिना व्याप्यस्य देहस्येव चिदचिद्भ्यां कृष्णस्य नाशोऽपि स्यात्। चिदचितोरीश्वरापृथक्सिद्धविशेषणत्वेन, स्वापृथक्सिद्धविशेषणाद् गन्धात् स्वयं पृथिव्या इव, चिदचिद्भ्यां पृथगीश्वर- स्यावस्थानमपि न सम्भवतीति कृत्वा पृथगवस्थितवस्तुद्वयधर्मस्य गुरुशिष्यभावस्योपपत्तिः कथं कृष्णार्जुनयोरपृथगवस्थितयोः चिदीश्वरयोः? अपृथक्सिद्धविशेषणवाचिशब्दानां विशेष्यपर्यन्तत्वनियमात् अर्जुनपदार्थोऽपि चिदचिद्विशिष्ट ईश्वर एवेति कृत्वा ‘कृष्णो ऽर्जुनायोपदिदेश’ इत्येतद्वाक् यमपि न युज्यते। सर्वव्यापिनः सर्वशरीरस्य सर्वान्तरस्येश्वरस्य कृष्णदेहेन्द्रियादिष्विव अर्जुनदेहेन्द्रिया- दिष्वपि अहंममग्रहस्यैवौचित्येन ‘कृष्णोऽहम् , अर्जुनस्त्वं, नराधिपाः इमे’ इति त्वमिदङ्ग्रहनिर्देशः कथमुपपद्यताम्? ‘कृष्णोऽहम् , अर्जुनोऽहम् , नराधिपा अहम्’ इति हि वक्तव्यम्। यद्वा ‘कृष्णो मे, अर्जुनो मे, नराधिपा मे’ इति वक्तव्यम्। 

[^१_४९]: आन्तरस्य व्यापकत्वं, बाह्यस्य व्याप्यत्वं चात्रेष्टम्। 

[[४९]]

किञ्च चेतनाचेतनात्मकनिखिलजगत्परमकारणभूत ईश्वरः कृष्णः स्वजातत्वेन स्वाभिन्नेष्वर्जुनादिषु कथं भेदबुद्धिमीयात्? न हि मृदो भिद्यते घटः। कथं वा स्वाभिन्नायार्जुनाय स्वयमुपदिशेत् किमपि? उपदेशो हि भेदमूलकः। एवमर्वाचीनाचार्यपरम्पराऽपि स्वमिवान्यानपि चेतनान् परमकारणेश्वराभिन्नान् विदुषी सती परमकारणेश्वराभिन्नस्वाभिन्नचेतनेभ्यः शिष्येभ्यः कथमुपदिशेत् किमपि? ननु परमेश्वराज्जीवा जायन्त इत्यत्र जीवानामौपाधिकमेव जन्मास्माभिरिष्यते, न तु स्वरूपतः, जीवानां ज्ञानैकाकारत्वेन नित्यत्वादिति चेत्? तर्हि ज्ञानैकाकारे आत्मनि भेदकाभावात् सिद्धमद्वैतमिति स्वमतप्रच्युतिः, परमतप्रवेशश्चेत्यपि दोषद्वयं प्रसक्तं तव। न च स्वरूपतो भेदाभावेऽपि धर्मतोऽस्ति भेद इति वाच्यम् , तस्य धर्मस्याप्यौपाधिकत्वेन स्वरूपगतत्वाभावात्। 

एवं ज्ञानैकाकारे आत्मनि उपदेशसम्पाद्यगुणाभावाद् उपदेशनिवार्यदोषाभावाच्चोपदेशोऽप्यपार्थः। न च निकृष्टोपाधित्यागः उत्कृष्टोपाधिस्वीकारश्च फलमुपदेशस्येति वाच्यम् , मार्तिकघटोपाधिपरित्यागात् सौवर्णघटोपाधिस्वीकाराच्च गगनस्येवाविक्रियस्य आत्मनोऽपि मनुष्योपाधित्यागाद् देवोपाधिस्वीकाराच्च न कोऽपि लाभः। सति हि देहात्मभ्रमे ‘देवोऽहं, यक्षोऽहम्’ इति सन्तुष्येत् पुरुषः। प्रकृते तूपदेशेन देहात्मभ्रमनाशाद् देहातिरिक्तात्मज्ञानस्य जातत्वाच्च किं देवदेहेन? न च देवदेहे आत्मीयत्वज्ञानात् सन्तुष्यति पुरुष इति वाच्यम् , ‘असङ्गो ह्ययं पुरुषः’ इति श्रुत्या आत्मानमसङ्गं विद्वान् पुरुषः कथं देवदेहमात्मीयं [^१_५०]मनुयात्? 

ननु ‘असङ्गः’ इति श्रुतिरर्थान्तरपरा। पुरुषस्तु सदाऽपि सूक्ष्मदेहविशिष्टत्वात् ससङ्ग एव। ज्ञानैकाकारोऽपि पुरुषः सूक्ष्म- देहोपाधिबहुत्वाद् बहुविध एव। असावुपाधिः प्रलये मुक्तौ च न नश्यति। अतो जीवाः परस्परं भिन्ना एव सर्वदा; उपदेशादीश्वरो- पासनाच्चामीषामीश्वरवद् ज्ञानैश्वर्यादिसिद्धिरप्राकृतदिव्यमङ्गलविग्रहसिद्धिश्चेति चेत्? नैतदप्युपपद्यते। सदाऽपि लिङ्गदेहविशिष्टस्य पुरुषस्य लिङ्गाकारवत्त्वेन ज्ञानैकाकारवत्त्वाभावात् , अपञ्चीकृतपञ्चभूतकार्यस्य लिङ्गस्य सदाऽप्यनादिपुरुषोपाधित्वासम्भवात् , प्रकृति- पुरुषेश्वराणां तव मते अनादित्वात् , लिङ्गस्य प्रकृतिकार्यत्वेन सादित्वात् , मुक्तौ मनःसत्त्वे तदनुभूतसंसारस्मरणप्रसङ्गेन मनाग्दुःख- सम्भवात् , लिङ्गभङ्गस्यैव मोक्षत्वाच्च, उपासनयैव सगुणमुक्तिक्षेत्रलाभे तत्त्वज्ञानोपदेशस्य वैयर्थ्याच्च, उपासनां विना तदुपदेशमात्रेण तन्मुक्त्यलाभाच्च व्यर्थस्तव मते तत्त्वोपदेशः। 

किञ्च सर्वेऽप्यास्तिका लौकिकास्तार्किकाश्च वेदानुमानादिना स्वभिन्नमीश्वरं प्रतिपद्यमानाः तस्माद् बिभ्यत्येव। ‘भीषाऽस्माद् वातः पवते’ इति श्रुतेर्वायुसूर्यादयोऽपीश्वराद् बिभ्यत्येव। एवं स्थिते अभयार्थमात्मानं शरणं गताय शिष्याय यदि गुरुस्तमेव जीवेश्वरभेदं भयजनकमुपदिशेत् , तर्हि तेन शिष्यः किं फलं प्राप्नुयात्? न किमपि। प्रत्युत भयाधिक् यमेव। यः ‘उदरमन्तरं कुरुते अथ तस्य भयं भवती’ति हि श्रूयते। तस्माद् व्यर्थमेव भेदवादिगुरूपसदनं शिष्यस्य॥१२॥

[^१_५०] : ‘देहवदात्मनः’‘मनु अवबोधने’ इति धातोः आत्मनेपदित्वाद् अयं प्रयोगश्चिन्त्यः। ‘मनुताम्’ इति वा पाठः कल्प्यः। 

</details>

<details><summary>मूलम् - १३</summary>

देहिन इति। किं तर्हीति। एकस्याविक्रियस्यैवात्मनः द्वितीयतृतीयावस्थाप्राप्तिर्यथा दृष्टेत्यन्वयः। तत्रशब्दार्थमाह— एवं सतीति। एवं देहाद् देहान्तरप्राप्तौ सत्यामित्यर्थः। कौमाराद् यौवनावस्थाप्राप्तिरिवेति एवंशब्दार्थः॥१३॥

[[५०]]
</details>

<details><summary>मूलम् - १४</summary>

मात्रेति। मीयन्त इति। गृह्यन्त इत्यर्थः। ‘हुयामाश्रुभसिभ्यस्त्रन्’ इति माङस्त्रन् औणादिकः। अदन्तात् स्त्रियां टाप्। मात्राः। श्रोत्रत्वगक्षिरसनघ्राणाख्येन्द्रियपञ्चकविषयाः शब्दस्पर्शरूपरसगन्धाः इष्टानिष्टभेदेन द्विविधाः प्रत्येकं भवन्ति। तत्र आत्मनः सुखदाः इष्टाः, दुःखदास्त्वनिष्टाः। यथा ग्रीष्मकाले शीतस्पर्श इष्टः सुखदः, शिशिरकाले स एवानिष्टो दुःखदः। शिशिरकाले उष्णस्पर्श इष्टः सुखदः, ग्रीष्मकाले स एवानिष्टो दुःखदः। एवं सुरभिगन्धः संयोगकाले इष्टः सुखदः, स एव विरहदशायामनिष्टो दुःखदः। मधुररसश्च ज्वरितस्यानिष्टो दुःखदः, स एव स्वस्थस्येष्टः सुखदः। एवं श्राव्यशब्दादयोऽपीष्टाः सुखदाः, अनिष्टा दुःखदा इति विवेकः। एवं स्थिते मात्रास्पर्शाः सुखदुःखदा भवन्तीत्येतावानेवेह विवक्षितांशः। शीतोष्णग्रहणं तु दृष्टान्तार्थम्। यथा शीतोष्णभेदभिन्नस्त्वक्स्पर्शः सुखदुःखदो भवति, तद्वदिति। अन्यथा तु शीतोष्णप्रदत्वं श्रोत्रशब्दादीनामपि सम्बध्येत। तद्ध्यनिष्टम् , तेषां तथात्वाभावात्। शीतोष्णे इव सुखदुःखदाः शीतोष्णसुखदुःखदा इति समासः। यद्वा मात्रास्पर्शाः सुखदुःखदा भवन्ति। स्पर्शवद्द्रव्यसम्बद्धं त्वगिन्द्रियं तु शीतोष्णस्पर्शप्रदं च भवतीत्यर्थो बोध्यः। ‘मात्रास्पर्शाः’ इत्यस्य इन्द्रियसंयोग इति व्याख्याने शब्दादिभिरिति पदानयनक्लेश इत्यरुच्या पक्षान्तरमाह— अथवेति। ननु शीतोष्णयोरेव सुखदुःखत्वात् पृथक् शीतोष्णग्रहणं व्यर्थम्? अत आह— शीतं चेति। विषयेन्द्रिय-संयोगजन्यं शीतोष्णरूपद्वन्द्वं सुखदुःखरूपद्वन्द्वं चावर्जनीयत्वादागमापायित्वादनित्यत्वाच्च सोढव्यमिति श्लोकस्य फलितार्थः। अनेन तितिक्षुत्वरूपाधिकारिधर्मः शिक्षितः। 

अत्राह रामानुजः— ‘शब्दस्पर्शादयः साश्रयाः तन्मात्राकार्यत्वान्मात्रा इत्युच्यन्ते’ इति। तत्तुच्छम् ; शब्दादीनामेव तन्मात्रात्वात्। न च सूक्ष्मभूतानि तन्मात्रा इति वाच्यम् ; तथापि साश्रयशब्दादीनामेव सूक्ष्मभूतानां तन्मात्रात्वात्। न च शब्दादयः साश्रया नाम मृदङ्गकुसुमादय इति वाच्यम् ; तेषां महाभूतकार्यत्वेन तन्मात्राऽकार्यत्वात्। न च महाभूतान्येव शब्दादयः साश्रया इति वाच्यम् ; महाभूतानीत्येव वक्तव्यत्वेन शब्दादयः साश्रया इति वक्रोक्तेर्व्यर्थत्वाद् दुष्टत्वाच्च। इन्द्रियाणामपि तन्मात्राकार्यत्वेन भूतानामेव ग्रहणमित्यत्र नियामकाभावाच्च। अथ यदि शब्दादीनामाश्रयास्तद्ग्राहकाणीन्द्रियाणि इत्युच्यते, तर्हि मीयन्ते \[आभिः\] इति मात्राः इत्येव वक्तव्यमभिधया, न तु लक्षणया, लक्षणाश्रयणस्यागतिकस्थलविषयत्वादिति। 

तथा शीतोष्णसुखदुःखदाः इत्यत्र ‘शीतोष्णरूपसुखदुःखदा’ इत्याह। तच्चासत् ; शीतोष्णकार्ययोः सुखदुःखयोः कथं शीतो- ष्णरूपत्वम्? यथासंख्यं शीतोष्णयोः सुखदुःखहेतुत्वं च नैव सम्भवति, शीतस्यापि हेमन्तकाले दुःखहेतुत्वाद् उष्णस्यापि सुख- हेतुत्वात्॥१४॥

[[५०]] [[५१]]
</details>

<details><summary>मूलम् - १५</summary>

यमिति। न व्यथयन्तीति। ‘व्यथ भयचलनयो’रिति धातुः। चलनस्यापादानमाह— नित्यात्मदर्शनादिति। एतेन - शीतोष्णा- दिद्वन्द्वसहनमात्रान्नामृतत्वम् , किन्तु नित्यात्मदर्शनभ्रंशाभावादेव, अन्यथा शीतोष्णादिसहनशालिनो मूर्खाः [^१_५२]शूद्रादयोऽपि प्राप्नुयुः अमृतत्वम् - इति सिद्धम्। स्थिरधीरेव नित्यात्मदर्शननिष्ठो भवति। द्वन्द्वासहनेन तु सुखदुःखाभ्यां बुद्धौ चरितायां \[चलितायां \] सत्याम् आत्मदर्शननिष्ठा दुर्लभा पुरुषस्येति भवति। हे पुरुषर्षभेति सम्बोधनेन च पुरुषश्रेष्ठस्य तव पुरुषाधमस्येव नित्यात्म- दर्शननिष्ठातो भ्रंशः, द्वन्द्वसहनाभावश्चानुचित इति द्योत्यते। 

अत्राह रामानुजः— ‘धैर्ययुक्तमवर्जनीयदुःखं सुखवन्मन्यमानं स्ववर्णोचितं युद्धादिकर्माफलाभिसन्धि कुर्वाणं यं पुरुषं तदन्त- र्गतशस्त्रपातादिस्पर्शाः परितापेन न चालयन्ति, स एवामृतत्वं साधयति, न त्वादृशो दुःखासहिष्णु’रिति, तत् तुच्छम् ; तादृशो हि पुरुषो युद्घे मृतश्चेद् वीरस्वर्गं साधयति, जयी चेत् परराज्यम् , अथवा चित्तशुद्धिमेव; न त्वमृतत्वम् ; मोक्षस्य ज्ञानैकसाध्यत्वात्। सांख्यप्रकरणे चात्र कर्मकीर्तनमनुचितम्। पुरुषर्षभशब्दे काक्वाश्रयणं चायुक्तम् ; भगवतः परमार्थोपदेष्टुरत्र काकुसम्बोधनप्रयोगा- नौचित्यात्। अर्जुनस्य परमार्थतः पुरुषाधमत्वे तं प्रति शास्त्रोपदेशस्यैवायुक्तत्वादिति॥१५॥

[^१_५२] : शूद्रादयः इत्यविवक्षितम् , नित्यात्मदर्शनराहित्ये तात्पर्यम्।  

[[५२]]
</details>

<details><summary>मूलम् - १६</summary>

नासत इति। ‘अस भुवि, भू सत्ताया’मित्येकार्थकं धातुद्वयम्। तत्र अस्तेः शतरि सन्निति , भवतेर्घञि भाव इति च रूपद्वयम्। सन् न भवतीत्यसन् , क्लीबत्वे तु असत्। सतो भावः सत्ता। न भावः अभावः। तथा च भावः सत्ता, अभावस्त्वसत्तेति विवेकः। एवं सति, सति सत्ता वर्तते, तद्भावस्य तन्निष्ठत्वात् , सत्तावत एव सत्त्वाच्च। असति तु सत्ता न वर्तते, किन्तु असत्तैव वर्तते, सत्तारहितस्यैवासत्त्वात् इति सर्वस्यापि सुग्रहमेव। ततश्च - असतो नास्ति सत्ता इति, सतो नास्त्यसत्ता इति च व्यर्थोऽयं कृष्णस्योपदेशः। न हि कोऽपि सतः पदार्थस्यासत्ताशालित्वम् , असतः सत्ताशालित्वं च मनुते; येनायमुपदेशः सफलः स्यात्। न हि कश्चिदप्यसन्तं [^१_५३]शशशृङ्गं सन्तं मन्यते; सन्तं वा गोशृङ्गमसन्तम् ; इति प्राप्ते, आह भगवान् भाष्यकारः— असतः अविद्यमानस्य शीतोष्णादेरित्यादि। यस्य कालत्रयेऽप्यभावो नास्ति, तदेव सत् ; यस्य तु प्रतीतिसमये एव भावः, न तु कालत्रये, तदसत्। सति वस्तुनि कदाचिदप्यसत्तायाः स्थित्यनौचित्यात् , अन्यथा प्रतीतिसमयवर्ती रज्जुसर्पोऽपि सन् स्यादेव। लोकस्तु नैवं जानाति, किन्तु प्रतीतं वस्तु सत्त्वेन, अप्रतीतं वस्त्वसत्त्वेन च जानाति; अतोऽयमुपदेशः सफल एवेति भावः। 

[^१_५३]: अर्धर्चादिगणे पाठात् शृङ्गशब्दस्य पुंस्त्वं नानुपपन्नम्।

[[५३]]

भाष्यार्थं ब्रूमः— असतः अविद्यमानस्य शीतोष्णादेः सकारणस्य भावो भवनमस्तिता न विद्यते नास्तीत्यन्वयः। ननु कारणस्य सत्त्वे कथं कार्यस्य शीतोष्णादेरसत्त्वम्? अत आह— सकारणस्येति। सकारणस्य जलाग्न्यादिकारणसहितस्य। साज्ञानस्येति वा, अज्ञानप्रभवत्वाच्छीतोष्णादिसर्वप्रपञ्चस्य। आदिशब्दात् सुखदुःखादिग्रहणम्। ननु यदि शीतोष्णादिकमविद्यमानं स्यात् तर्हि तस्य भावो न स्यादेव, प्रत्युत शीतोष्णादिकं विद्यत एव, प्रतीयमानत्वात्। न ह्यविद्यमानं शशशृङ्गादिकं प्रतीयेत; अत आह— न हीति। सकारणं शीतोष्णादि जगत् प्रमाणैर्निरूप्यमाणं वस्तु सत्यं न सम्भवति हीत्यन्वयः। श्रुतिभिस्तदनुगृहीततर्कैश्च विचार्यमाणे सति शीतोष्णादेर्वस्तुत्वं न सिध्यतीत्यर्थः। 

यद्वा - ‘प्रमाणैस्त्वगादीन्द्रियैः निरूप्यमाणं गृह्यमाणं सकारणं शीतोष्णादि वस्तु न सम्भवति हि’ इत्यन्वयः। तत्र हेतुमाह— विकारो हि स इति। सः शीतोष्णादिपदार्थः, विक्रियत इति विकारः भवति। हिः प्रसिद्धौ। भवतु विकारः, किं तेनेत्यत आह— विकारश्चेति। विकारः कार्यं व्यभिचरति च। ह्यर्थोऽत्र चः। व्यभिचारो नाम कार्यस्य कारणव्यतिरेकेणासत्त्वम्। तदेवोपपादयति— यथेत्यादिना। घटादिसंस्थानं घटाद्याकारसन्निवेशः। यद्वा व्यभिचारो नाम कार्यस्य कालत्रयेऽप्यसत्त्वम्। ननु कार्यस्य स्वोत्पत्तेः प्राक्, स्वध्वंसात् पश्चाच्च भवत्यसत्त्वमिति कृत्वा कालद्वये कार्यमसद् भवतु नाम; वर्तमानकाले कार्यस्य सत्त्वात् कथं कालत्रयेऽपि कार्यस्यासत्त्वम्? अत आह— यथेत्यादि। कारणव्यतिरेकेण कार्यस्यानुपलभ्यमानत्वाद् वर्तमानकालेऽपि न कार्यस्य सत्त्वमिति कृत्वा कालत्रयेऽपि कार्यमसदेवेति युक्तं विकारस्य व्यभिचारित्वमित्यर्थः। जन्मप्रध्वंसाभ्यां प्रागूर्ध्वं च कार्यस्यानुपलब्धेश्चासत्त्वमित्यन्वयः। ननु घटादिकार्यस्यासत्त्वमस्तु नाम, न तु तत्कारणस्य मृदादेरिति शङ्कायामाह— मृदादीति। घटादिकारणं मृदादिकमपि स्वकारण- भूतजलादिव्यतिरेकेण वर्तमानकाले नास्ति, जन्मनः प्राक्, प्रध्वंसात् पश्चाच्च सुतरां नास्तीत्यसदेव तदिति। 

[[५४]]

नन्वेवं पृथिव्याद्याकाशान्तानां भूतानामपि जन्यत्वेन व्यभिचारित्वे सति सद्रूपवस्त्वन्तरस्यैवाभावाच्छून्यवादप्रसङ्ग इत्या- क्षिपति स्वयमेव— तदसत्त्व इति। सकार्यस्य मृदादिकारणस्यासत्त्वे इत्यर्थः। परिहरति— नेति। ‘सर्वत्र सद्बुद्धिरसद्बुद्धिश्चेति बुद्धि- द्वयोपलब्धेर्न सर्वाभावप्रसङ्गः’ इत्यन्वयः। सर्वत्रेति। घटपटादिसर्वव्यवहारेष्वित्यर्थः। सद्विषया बुद्धिः सद्बुद्धिः, असद्विषया बुद्धिर- सद्बुद्धिः। बुद्धिः वृत्तिज्ञानम्। विषयस्याभावे विषयिण एवाभावात् , विषयिभूतया सर्वत्र प्रसिद्धया सद्बुद्ध्या विषयस्य सतः पदार्थस्यानु- मीयमानत्वात् सद्वस्तुलाभेन न शून्यवादप्रसङ्ग इत्यर्थः। ननु किं तत् सत् , यद्विषया बुद्धिः सद्बुद्धिः? किं वा तदसत् , यद्विषया बुद्धिरसद्बुद्धिः? इत्यत आह— यद्विषयेति। न व्यभिचरति न नश्यतीत्यर्थः। विपर्ययं न प्राप्नोतीति यावत्। [^१_५५]यथा घटबुद्धिर्घटे भिन्ने सति कपालबुद्धिर्भवति, तद्वदित्यर्थः। बुद्धितन्त्रे बुद्ध्यधीने। बुद्धेरव्यभिचारत्वसव्यभिचारत्वाभ्यां सदसद्विभागस्य जातत्वादिति भावः। स्थिते इत्यनन्तरं सतीति पूरणीयम्। ‘नीलोत्पलवत् सामानाधिकरण्येन ‘सन् घटः’ ‘सन् पटः’ ‘सन् हस्ती’त्येवं सर्वत्र द्वे बुद्धी सर्वैरुपलभ्येते’ इत्यन्वयः। सामानाधिकरण्येन समानाश्रयवृत्तित्वेन, अभेदसंबन्धेनेति यावत्। यथा नीलत्वोत्पलत्वयोः सामानाधि- करण्याद् नीलाभिन्नमुत्पलमिति शाब्दबोधः, एवं ‘सन् घटः’ इत्यादौ सत्त्वघटत्वयोः सामानाधिकरण्यात् सदभिन्नो घट इति बोधः। एवं नीलोत्पलयोरिव सद्घटयोः सामानाधिकरण्ये सति तद्बुद्ध्योरपि सामानाधिकरण्यं सम्भवति, एकस्मिन्नेव नीलोत्पलपदार्थे नीलबुद्धेरुत्पलबुद्धेश्च जातत्वात्। एकस्मिन्नेव विद्यमानघटे सद्बुद्धेर्घटबुद्धेश्च जातत्वात्। 

ननु भवतु बुद्धिद्वयम् , किं तेनेत्यत आह— तयोरिति। सद्बुद्धिघटबुद्ध्योरित्यर्थः। घटादीति। आदिपदात् पटहस्तिग्रहणम्। सद्बुद्धिघटबुद्ध्योः घटबुद्धिर्व्यभिचरति, सद्बुद्धिपटबुद्ध्योः पटबुद्धिर्व्यभिचरति, सद्बुद्धिहस्तिबुद्ध्योस्तु हस्तिबुद्धिर्व्यभिचरतीत्यर्थः। कथं व्यभिचरतीत्यत्राह— तथा च दर्शितमिति। यथा व्यभिचरति तथा दर्शितमेवेत्यर्थः। घटादिविकारजातस्य व्यभिचारप्रदर्शनद्वारेति भावः। स्वविषये घटादिविकारे व्यभिचरति सति, स्वयं बुद्धिरपि व्यभिचरतीति तत्त्वम्। घटस्य कालत्रयेऽसत्त्वे तद्विषयबुद्धेरपि कालत्रयेऽप्यसत्त्वादस्ति व्यभिचार इत्याशयः। 

[^१_५५]: नात्र यथाश्रुतार्थो ग्राह्यः। घट एव कपालरूपो जात इति तद्बुद्धेस्तद्बुद्धित्वमुपचर्यते। 

[[५५]] [[५६]]

यद्वा - घटः स्वोत्पत्तेः प्राक् मृद्रूपत्वान्मृद्बुद्धिविषयः, ध्वंसानन्तरं चूर्णबुद्धिविषयः, स्वकाले घटबुद्धिविषयः। अतः काल- त्रयेऽप्यनियतरूपत्वेन अनियतबुद्धिविषयत्वाद् व्यभिचारित्वं घटस्य। तद्बुद्धेश्चानियतविषयत्वेनानियतरूपत्वाद् व्यभिचारित्वमिति। यत् सदाऽप्येकरूपं तदव्यभिचारि, यत्त्वनियतरूपं तद् व्यभिचारीति सिद्धान्तात्। न त्विति। सद्बुद्धिस्तु न व्यभिचरतीत्यर्थः। फलितमाह— तस्मादिति। सद्बुद्धेरव्यभिचारित्वाद् घटादिबुद्धेश्च व्यभिचारित्वादित्यर्थः। घटादिबुद्धिविषय इति। घटादिवस्त्वित्यर्थः। असद् भवतीति शेषः। हेतुमाह— व्यभिचारादिति। व्यभिचारश्च दर्शितः— ‘विकारश्च व्यभिचरती’त्यादिनेति बोध्यम्। न त्विति। सद्बुद्धेः विषयः गोचरः वस्तु तु नासत् , अव्यभिचारात् कालत्रयेऽप्येकरूपेण वर्तमानत्वादित्यर्थः। किन्तु सदेवेत्यर्थः। एतेन असद्बुद्धि- विषयस्य घटादिकार्यजातस्य मृदादिकारणजातस्य चासत्त्वेऽपि, सद्बुद्धिविषयस्य परमकारणस्य ब्रह्मणः सत्त्वान्न शून्यवादप्रसङ्ग इति सिद्धम्। 

अत्रेदमवधेयम्— कारणधर्मः कार्येऽन्वेति, यथा मृद्धर्मः काठिन्यनैल्यादिकं घटे। एवम् ‘आत्मन आकाशः सम्भूतः’ इति सर्वजगत्कारणस्यात्मनः सच्चिदानन्दरूपस्य धर्माः सत्ताचैतन्यानन्दाः कार्ये जगत्यनुगताः। अत एव - घटोऽस्ति , घटो भाति , घटः प्रिय इत्यादिर्व्यवहारः। एतद्व्यवहारबलाद् घटादिकार्यजाते [^१_५७]श्रूयमाणाः सत्ताभानानन्दाः खल्वात्मधर्माः कार्यत्वादात्माभिन्ने कार्यजाते वर्तमाना इव प्रतिभान्ति। न तु वस्तुतस्तत्र सन्ति। मृद्धर्माः काठिन्यादयोऽपि हि घटाकारपरिणतमृद्येव वर्तन्ते, न तु कम्बुग्रीवत्वा- द्याकारे। तद्वद् घटादौ प्रतीयमानाः सत्ताचैतन्यानन्दाः घटाद्यवच्छिन्नचैतन्यात्मनिष्ठा एव। ततश्च घटःसन्निति घटे श्रूयमाणा सत्ता आत्मसत्तैव, न तु घटसत्ता। तस्याश्च सत्ताया घटस्य पृथक्करणे असन्नेव घटोऽवशिष्यते। एवं सर्वमपि जगत् कारणचैतन्यसत्तयैव सदित्युच्यते, अन्यथा तु जगदसदेवेति। किञ्च ‘मृद्घटः’ इतिवत् ‘सन् घटः’ इत्यपि प्रयोगः कार्यकारणाभेदनिबन्धन एवेति कृत्वा तत्र सच्छब्दः घटभिन्नमात्मानमेव बोधयति; यथा मृद्घट इत्यत्र मृच्छब्दो घटभिन्नां मृदम्। अतत्त्वदर्शिनस्त्वत्र भ्रान्ता घटमेव सन्तं मन्यन्त इति। 

[^१_५७]: ज्ञायमाना इत्यर्थः। 

[[५७]]

अथासद्बुद्धेरिव सद्बुद्धेरपि व्यभिचारमाशङ्कते— नन्वित्यादिना। घटे विद्यमाने ‘सन् , घटः’ इति बुद्धिद्वयमासीत् , घटे नष्टे तु घटबुद्धिरिव सद्बुद्धिरपि नष्टैव। न हि घटनाशानन्तरं सन्निति बुद्धिर्भवेदित्यर्थः। परिहरति— नेति। पटादावपि सद्बुद्धिदर्शनान्न सद्बुद्धिः व्यभिचरतीत्यन्वयः। यदि घटनाशादेव घटबुद्धिनाशवत् तत्समानाधिकरणसद्बुद्धिनाशः स्यात् , तर्हि ‘पटःसन्’ इति पटबुद्धिसामाना- धिकरण्येन सद्बुद्धिर्न स्यादिति भावः। पटादावित्यस्य पटादिबुद्धिसामानाधिकरण्येनेत्यर्थो वाच्यः। यथाश्रुतार्थे तु सद्बुद्धिविषयत्वं पटादेरापतति, तद्ध्यनिष्टम्। सद्बुद्धेर्घटनाशादनाशे हेत्वन्तरमाह— विशेषणविषयैव सा सद्बुद्धिरिति। विशेषणं विषयो यस्याः सा विशेषणविषया। ‘सन् घटः’ इत्यादौ हि सन्निति विशेषणम् , घटादयस्तु विशेष्याणीति कृत्वा सद्बुद्धेर्विशेषणविषयत्वम्। नीलोत्पलं, नीलाम्बरं, नीलागः इत्यादौ विशेष्यभूतोत्पलादिबुद्धेर्व्यभिचारेऽपि यथा विशेषणभूतनीलबुद्धेरव्यभिचारः, तद्वदिति भावः। ननु ‘सन् घटः’ इति सद्बुद्धिर्घटनाशानन्तरं ‘सन्पटः’ इत्यत्र यथा दृश्यते, तथा घटबुद्धिरपि घटान्तरे दृश्यत इति कथं घटबुद्धेर्व्यभिचार इति शङ्कते— सद्बुद्धिवदिति। परिहरति— नेति। पटादौ घटबुद्धेरदर्शनान्न घटबुद्धेरव्यभिचार इत्यर्थः। पटादिबुद्धिसामानाधिकरण्येन घटबुद्धिर्न दृश्यते, सद्बुद्धिस्तु दृश्यत इति न सद्बुद्धिसाम्यं घटबुद्धेरिति भावः। ननु ‘सन् नष्टघटः’ इति सद्बुद्धिनष्टघटबुद्धि- सामानाधिकरण्याभावाद् नष्टघटादिसमानाधिकरणसद्बुद्ध्यभावेन सद्बुद्धेरपि व्यभिचार इति शङ्कते— नन्विति। परिहरति— नेति। हेतुमाह— विशेष्येति। विशेष्यस्याभावे विशेषणस्यानुपपत्तौ सत्यां सद्बुद्धिः किंविषया स्यात्? विशेष्यस्य घटस्य अभावात् नाशात् , विशेषणस्य सतः अनुपपत्तौ, नष्टघटे सत्त्वस्यासम्भवादित्यर्थः। विशेषणविषयायाः सद्बुद्धेर्विशेषणानुपपत्तौ सत्यां निर्विषयत्वं जातमिति यावत्। सद्बुद्धेर्विशेषणमात्रविषयत्वाद् विशेषणानुपपत्त्या निर्विषयत्वमिति फलितार्थः। सतो नष्टघटविशेषणत्वानुपपत्त्यैव नष्टघटबुद्धिसमानाधिकरणसद्बुद्ध्यभाव इति निष्कर्षः। एवकारार्थमाह— न त्विति। सद्बुद्धेर्विषयस्तु सद्वस्तु ब्रह्मैव। कथं तस्याभावः शक् यते कल्पयितुम्? न कथमपीत्यर्थः। न च सद्वस्तुनः स्वतन्त्रस्य कथं घटादिविशेषणत्वमिति वाच्यम् ; अज्ञानकृताल्लोक- व्यवहारादेव, न तु वस्तुत इति। 

[[५८]]

ननु ‘नासतो विद्यते भावः’ इत्यसतो घटादेर्भावाभावाद् असता घटादिना सतो ब्रह्मणः सामानाधिकरण्यं नोपपद्यते ‘सन् घटः’ ‘सन् पटः’ इत्यादीत्याक्षिपति— एकाधिकरणत्वमिति। घटादेर्विशेष्यस्याभावे विशेषणविशेष्ययोः सद्घटयोः सामानाधिकरण्यं न युक्तमित्यर्थः। मरीच्यादावित्यादिपदाच्छुक्तिरज्ज्वादिग्रहणम्। अन्यतराभावेऽपीति। अन्यतरस्योदकरजतसर्पादेरभावेऽपीत्यर्थः। मरी- च्यादावन्यतराभावेऽपि ‘इदमुदकम्’ इति सामानाधिकरण्यदर्शनादित्यन्वयः। अयमाशयः—‘मरीचिका उदकं’ ‘शुक्ती रजतं’ ‘रज्जुः सर्पः’ इत्येवं प्रतीतिः क्वापि नास्ति, अधिष्ठानविशेषज्ञानेनारोप्यविशेषज्ञानस्य बाधात्। किन्तु ‘इदमुदकम्’ ‘इदं रजतम्’ ‘अयं सर्पः’ इति प्रतीतिरस्ति, अधिष्ठानसामान्यज्ञानस्यारोप्यविशेषज्ञानबाधकत्वाभावात्। तत्र च यदधिष्ठानमिदमंशः तदेवास्ति, यत्त्वारोप्य- मुदकादि तन्नास्त्येव। सर्पादिप्रतीतेः प्राक्, सर्पादिबाधानन्तरं च रज्ज्वादेरेव सत्त्वात् , सर्पादिप्रतीतिकालेऽपि वस्तुतो रज्ज्वादेरेव सत्त्वात् , कालत्रयेऽपि सर्पादेरसत्त्वाद् व्यभिचारः, रज्ज्वादेः सत्त्वादव्यभिचारः। एवं व्यभिचारिणाऽपि सर्पादिना अव्यभिचारिण इदमंशस्याधिष्ठानसामान्यस्य सामानाधिकरण्यमस्त्येव ‘अयं सर्पः’ इत्यादिप्रतीतेः। तद्वत् ‘ब्रह्म घटः, ब्रह्म पटः, ब्रह्म हस्ती’ इत्येवं क्वापि प्रतीतिर्नास्ति। किन्तु ‘सन् घटः, सन् पटः, सन् हस्ती’ इत्येवमेव प्रतीतिः सर्वत्र। तत्र यद्विशेषणं सदंशस्तदेवास्ति, यत्तु विशेष्यं घटाद्यंशस्तन्नास्त्येव। विशेषणभूते [^१_६०]सति अधिष्ठाने विशेष्यस्य घटादेः कल्पितत्वात्। अयं च सद्रूपो विशेषणांशो न घटादि- विशेष्यांशबाधक इत्यस्त्युभयोः सामानाधिकरण्यमिति। श्लोकस्य प्रथमपादार्थमुपसंहरति— तस्मादिति। शीतोष्णादेः सकारणस्य विकारस्य असद्बुद्धिविषयत्वेन व्यभिचारादित्यर्थः। ‘असतः सकारणस्य देहादेर्द्वन्द्वस्य च भावो न विद्यते’ इत्यन्वयः। देहादेरित्यत्रादि- पदादिन्द्रियमनआदिग्रहणम्। द्वन्द्वस्य शीतोष्णसुखदुःखादिरूपस्येत्यर्थः। यथा घटादिरुत्पत्तेः प्राग् ध्वंसात् पश्चाच्चासन् , मध्येऽपि कारणभूतमृदादिव्यतिरेकेणासन् , तथा देहादिरपि जन्मनः प्राग् मरणादूर्ध्वं चासन् , मध्येऽपि कारणभूतपृथिव्यादिभूतव्यतिरेकेणासन् इति देहादेर्व्यभिचारो बोध्यः। 

[^१_६०]: सति = सत्पदार्थे ब्रह्मणि। 

[[५९]] [[६०]]

श्लोकस्य द्वितीयपादस्यार्थमाह— तथेत्यादिना। तथाशब्दः पूर्ववाक्यार्थसमाप्तिद्योतकः। यथा असतो भावो नास्ति, तथेति दृष्टान्तार्थो वा। सत्पदार्थमाह— आत्मन इति। सच्चिदानन्दरूपत्वादात्मन इति भावः। सर्वत्राव्यभिचारादिति। सर्वेषु कालेषु सर्वेषु देशेषु सर्वेषु वस्तुषु च सत्त्वादित्यर्थः। अवोचामेति। पूर्वमेवोक्तमस्माभिरित्यर्थः। ‘यद्विषया बुद्धिर्न व्यभिचरति तत् सद्’ इति वाक् येनेति भावः। श्लोकस्य तृतीयचतुर्थपादयोरर्थमाह— एवमित्यादिना। ‘एवमनयोरुभयोः सदसतोरात्मानात्मनोरपि अन्तो निर्णयः तत्त्वदर्शिभिः दृष्टः उपलब्धः, ज्ञात इति यावत्’ इत्यन्वयः। निर्णयस्याकारमाह— सत् सदेव, असदसदेवेति। सदसतोः सामानाधि- करण्यमज्ञानविलसितमिति भावः। अनयोःशब्दार्थमाह— यथोक्तयोरिति। अभावराहित्येन भावराहित्येन च श्लोकद्वितीयप्रथम-  पादाभ्यां प्रतिपादितयोरित्यर्थः। तत्त्वदर्शिशब्दार्थमाह— तदित्यादिना। तच्छब्देन परामर्शयोग्यस्य प्रकृतस्य कस्यचित् प्रतिनियतस्य वस्तुनोऽभावात् तदिति सर्वनामेत्युक्तम्। सर्वनामशब्दार्थमाह— सर्वं चेत्यादिना। सर्वस्य नाम सर्वनामेति षष्ठीसमासः। ‘सर्वं खल्विदं ब्रह्म’ इति श्रुतेः सर्वस्य ब्रह्मकार्यत्वेन कारणभूतब्रह्माभिन्नत्वात् सर्वं ब्रह्मैव। यद्वा सर्वस्य ब्रह्मणि कल्पितत्वेन कल्पितस्याधिष्ठाना- नतिरिक्तत्वात् सर्वं ब्रह्मैव। 

ननु यदि तच्छब्दस्य सर्वनामत्वेन ब्रह्मनामत्वं स्यात् , तर्हि उभ-उभय-कतर-कतमादीनामपि सर्वनामत्वेन ब्रह्मनामत्वं स्यात् , न चेष्टापत्तिः, उभादीनां क्वापि ब्रह्मणि प्रयोगाभावात् इति चेत् , उच्यते - शृणु; ‘सर्वादीनि सर्वनामानि’ इति व्याकरण- परिभाषितसर्वनामत्वेन तच्छब्दस्य ब्रह्मवाचित्वमिह नोच्यते , किं त्वविशेषेण सर्ववस्त्वभिधायित्वप्रयुक्तसर्वनामत्वेनेति।[^१_६१] 

ननु ब्रह्मणो निर्धर्मकत्वात् तद्वाचिनस्तच्छब्दात् कथं भावप्रत्ययोपपत्तिः? अत आह— याथात्म्यमिति। ब्रह्मणो याथात्म्यम् इह भावार्थकत्वप्रत्ययेनाभिधीयते, न तु ब्रह्मातिरिक्तो धर्म इत्यर्थः। याथात्म्यं च याथार्थ्यम्। तच्च ब्रह्मणः सच्चिदानन्दरूपत्वम्। न च निर्धर्मके ब्रह्मणि सच्चिदानन्दरूपत्वरूपधर्मः कथं वर्तेतेति वाच्यम् ; ‘आनन्दो विषयानुभवो नित्यत्वं चेति सन्ति तद्धर्माः, अपृथक्त्वेऽपि चैतन्यात्पृथगिवावभासन्ते’ इति वचनात् , सत्ता चितिरानन्दश्चेति धर्मत्रयं ब्रह्मणोऽपृथग्भूतमेव पृथगिवावभासते माययेति कृत्वा न दोष इति। 

ननु सच्चिदानन्दरूपं ब्रह्म, तत्र सत्ताचित्यानन्दाः ब्रह्मणोऽपृथग्भूता भवन्तु नाम, सच्चिदानन्दरूपे सच्चिदानन्दरूपत्वस्य सत्त्वात् कथं निर्धर्मकत्वमिति मया पृच्छ्यत इति चेत् , मैवम् ; यथा सत्तादयोऽपृथग्भूताः, तथा सच्चिदानन्दरूपत्वमप्यपृथग्भूतमेव ब्रह्मणः, सत्ताचित्यानन्देभ्यो न हि भिन्नं यत् किमपि सच्चिदानन्दरूपत्वमिति। अस्मिंश्च श्लोके ब्रह्मणः सद्रूपत्वमेव प्रपञ्चितम् , न तु चिद्रूपत्वम् , नाप्यानन्दरूपत्वम्। तद्द्वयमुत्तरत्र प्रपञ्चयिष्यत इति बोध्यम्। 

दृष्टिमिति। मतमित्यर्थः। ज्ञानमिति यावत्। ‘ब्रह्मातिरिक्तं सर्वं जगदसत् , प्रत्यगभिन्नं ब्रह्मैकमेव सदि’त्येवंरूपां दृष्टिमिति भावः। 

अत्र श्रीशाङ्करभाष्ये ‘सामानाधिकरण्येने’ति स्थले ‘समानाधिकरणे न’ इति पाठमाश्रित्य ‘सन् घटः, सन् पटः, सन् हस्ती’त्येवं सर्वत्र समानाधिकरणे द्वे बुद्धी सर्वैरुपलभ्येते, न नीलोत्पलवदित्यन्वयं प्रकल्प्य, “पदयोः सामानाधिकरण्यं बुद्ध्योरुपचर्यते, सोऽयमिति सामानाधिकरण्यवत्। घटःसन्नित्यादि सामानाधिकरण्यमेकवस्तुनिष्ठम् , वस्तुभेदे घटपटयोरिव तदयोगादित्यर्थः। नील- मुत्पलमितिवद् धर्मधर्मिभावस्य सुवचत्वान्न वस्त्वैक् यविषयत्वमिति चेत्? नेत्याह— न ; नीलोत्पलवदिति। न हि सामान्यविशेषयो- र्भेदेऽभेदे च तद्भावः, भेदाभेदौ च विरुद्धौ। अतो जातिव्यक्त्योः सामानाधिकरण्यं नीलोत्पल इव न गौणम् , किन्तु व्यावृत्तमनुवृत्ते कल्पितमित्येकनिष्ठमित्यर्थः। सामान्यविशेषयोरुक्तन्यायं गुणगुण्यादावतिदिशति— एवमिति।”— इति व्याख्यातम् आनन्दगिरिणा। 

[^१_६१]: तच्छब्दस्य ब्रह्मपरत्वे ‘ॐ तत् सदिति निर्देशो ब्रह्मणस्त्रिविधः स्मृतः’ इति गीतावचनमप्यनुसंधेयम्। 

[[६१]]

अत्र विचार्यते— समानमधिकरणं ययोस्तयोर्भावः सामानाधिकरण्यमिति वस्तुद्वयनिष्ठमेव सर्वत्रापि सामानाधिकरण्यम्। तद्धि पदद्वयस्य विशेषणविशेष्यभावेनाभेदान्वये प्रयोजकम्। यथा- नीलमुत्पलमित्यत्र नीलाभिन्नमुत्पलमिति शाब्दबोधान्नीलत्वोत्प- लत्वयोरेकाधिकरणवृत्तित्वेन तत्सामानाधिकरण्यस्य नीलोत्पलपदार्थद्वयनिष्ठत्वम्। पदयोः सामानाधिकरण्यं च पदार्थयोः सामानाधि- करण्याधीनम्। तच्च पदार्थयोः सुतरां भेदे अभेदे वा न सम्भवति। अत एव - ‘घटः पटः’ इति, ‘घटो घटः’ इति च प्रयोगाभावः। न चैवं गुणगुणिनोर्नीलोत्पलयोः सुतरां भेदात् कथं नीलोत्पल\[मिति\] प्रयोग इति वाच्यम् ; तत्र नीलपदस्य नीलगुणवद्द्रव्ये शक्तत्वात् , ‘अथ त्रिषु द्रव्ये’ [^१_६२]इत्यमरशासनात् , लक्षणया वा तद्बोधात्। ततश्च नीलगुणवद्द्रव्याभिन्नमुत्पलमिति शाब्दबोधसिद्धिः। एवं सति पदार्थयोः सामानाधिकरण्यं सर्वत्रापि सामान्यविशेषभावाधीनमेव। तथाहि— नीलमुत्पलमित्यत्र नीलपदं नीलगुणवद्द्रव्यसामान्य- वाचि, उत्पलपदं तु द्रव्यविशेषवाचीत्युभयोः सामानाधिकरण्यम्। गौर्मुण्डः इत्यत्र गोपदं गोत्वसामान्यवद्व्यक्तिमात्रवाचि, मुण्डपदं व्यक्तिविशेषवाचि। मृद्घटः इत्यत्र मृत्पदं मृत्सामान्यवाचि, घटपदं कम्बुग्रीवाद्याकारवन्मृद्विशेषवाचि। ‘अयं सर्पः’ इत्यत्र इदंशब्दः पुरःस्थितवस्तुसामान्यवाची , सर्पशब्दस्तद्विशेषवाची। ‘सन् घटः’ इत्यत्र सच्छब्दः सत्तावद्वस्तुमात्रवाची , घटशब्दस्तद्विशेषवाची। यद्वा मृद्घट इत्यादिषु कार्यकारणभावाधीनं सामानाधिकरण्यम् , अन्यत्र तु सामान्यविशेषभावाधीनमित्यस्तु। 

धर्मधर्मिभाव-गुणगुणिभावाद्यधीनं तु नास्ति सामानाधिकरण्यम् , धर्मधर्मिणोर्गुणगुणिनोश्च सुतरां भेदात्। न चैवं कार्यकारणयोः सामान्यविशेषयोर्वा सुतरां भेद एवेति वाच्यम् ; मृदादेः सकाशाद् घटादीनां सुतरां भेदादर्शनात्। नापि सुतरामभेदः, कार्यं कारणमित्यादिभेदव्यवहारलोपप्रसङ्गात्। तस्माद् भेदेनाभेदेन वा दुर्निरूपयोरेव पदार्थयोः सामानाधिकरण्यम्। इदं च ‘सन् घट’ इत्यत्रेव ‘नीलमुत्पलम्’ इत्यत्रापि तुल्यमेवेति कथमुच्यते - ‘न नीलोत्पलवद्’ इति ? 

न च ‘सोऽयम्’ इति सामानाधिकरण्यवत् ‘सन् घटः’ इति सामानाधिकरण्यं सामान्यविशेषभावाद्यनाक्रान्तमेवेति वाच्यम् ; सोऽयमित्यत्र तदिदमर्थयोः सामानाधिकरण्यासम्भवेनैव भागत्यागलक्षणास्वीकारात्। न हि ‘सोऽयं देवदत्तः’ इत्यत्र तदभिन्नोऽयं देवदत्त इति वाक्यार्थः , किन्तु देवदत्त इत्येव। ‘सन् घट’ इत्यत्र नैवं सन्मात्रमित्यर्थः, किन्तु सदभिन्नो घट इत्येव, सत्त्वघटत्वयोः तदिदमर्थयोरिवाविरोधात्। विरोधे सति हि लक्षणाश्रयणम्। ‘ब्रह्म घटः’ इत्युक्तौ हि विरोधस्फूर्तिः। तस्माद् ‘नीलमुत्पलम्’ इतिवत् ‘सन् घटः’ इत्यत्रापि सामानाधिकरण्यम् , न तु ‘सोऽयम्’ इतिवत् ; ‘सोऽयम्’ इत्यत्र सामानाधिकरण्यस्यैव बाधितत्वात्[^२_६२]। 

ननु सति अनुवृत्ते घटस्य व्यावृत्तस्य कल्पितत्वेन ‘सन् घटः’ इत्यत्र अनुवृत्तव्यावृत्तभावाश्रयं सामानाधिकरण्यम्। नीलोत्पलमित्यत्र तु नैवमिति चेत् , मैवम् ; न हि कोऽपि सति घटस्य कल्पितत्वमभिप्रेत्य ‘सन् घटः’ इति प्रयुङ्क्ते, तथात्वे ‘चिद्घटः’ इत्यपि प्रयुञ्जीत। तात्पर्याधीना हि शब्दप्रवृत्तिः। परं तु विद्यमानतया घटस्य ‘घटःसन्’ इति सर्वोऽपि प्रत्येति। तच्च विद्यमानत्वं पटादिष्वप्यस्तीत्यनुगतमेव। तथा नीलत्वमपि रत्नादिष्वस्तीत्यनुगतमेव। एवमनुवृत्तव्यावृत्तभावो नीलोत्पलस्थलेऽप्यस्त्येवेति कथमुच्यते ‘न नीलोत्पलवद्’ इति? 

[^१_६२]:अत्र ‘गुणे शुक्लादयः पुंसि गुणिलिङ्गास्तु तद्वति’ इति अमरशासनमनुसंधेयम्। कोशस्य गुणिनि शक्तिग्राहकत्वे विप्रतिपत्तेराह—लक्षणया वेति। 

[^२_६२]:वस्तुतस्तु अखण्डार्थसामानाधिकरण्यस्य वेदान्ते सुप्रसिद्धत्वात् चिन्त्यमिदम्। किंच गुणगुणिनोः तादात्म्यस्य सिद्धान्ते स्वीकारात् , तस्यैव च समानाधिकरण- प्रतीतिगोचरत्वात् नीलमुत्पलमित्यादिप्रयोगे न लक्षणाऽपि। कल्पितस्य अधिष्ठाने कल्पिततादात्म्यस्वीकारात् सामानाधिकरण्यप्रतीतिः सुलभा। 

[[६२]]

न च - ‘गौर्मुण्डः’ ‘सन् घटः’ ‘मृद्घटः’ इत्यादिषु गोसन्मृदादिरूपमेकमेव वस्त्वस्तीति तत्र सामानाधिकरण्यमेकनिष्ठम् , नैवं नीलोत्पलस्थल इति - वाच्यम् ; नीलोत्पलस्थलेऽपि एकमेव नीलगुणवद्द्रव्यं वर्तत इति सिद्धान्तात्। नापि ‘सन् घटः’ इत्यत्र सत्यमिथ्यारूपवस्तुद्वयनिष्ठं सामानाधिकरण्यम् , नीलोत्पलमित्यत्र तु मिथ्याभूतवस्तुद्वयनिष्ठमेवेति वाच्यम् ; ‘ब्रह्म घटः’ इत्यत्र तथात्वेऽपि ‘सन् घटः’ इत्यत्रातथात्वात्। किञ्च यदि - ‘सन् घटः’ इत्यत्र सच्छब्दः सत्यं ब्रह्म वक्ति, घटशब्दस्तु मिथ्याघटम् - इति वेत्ति पुरुषस्तर्हि सत्यमिथ्यावस्तुनोः सामानाधिकरण्यायोगात् ‘सन् घटः’ इति नैव प्रयुङ्क्ते। न च - ‘नीलं नभः’ इतिवत् ‘सन् घटः’ इति प्रयोगोपपत्तिरिति - वाच्यम् ; तस्य भ्रमत्वात्। ‘सन् घटः’ इत्यस्य यावद्व्यवहारं प्रमात्वाच्च। न हि सर्पे सर्पबुद्धिः, रज्जौ सर्पबुद्धिश्च तुल्येति वक्तुं शक् यते। तस्मात् सामानाधिकरण्येनेति पाठ एव समीचीनः अन्वयक्लेशरहितश्च। 

अत्राह रामानुजः— ‘असतो देहस्य सद्भावो न विद्यते, सतश्चात्मनो नासद्भावः, उभयोर्देहात्मनोरुपलभ्यमानयोर्यथोपलब्धि तत्त्वदर्शिभिरन्तो दृष्टः। निर्णयान्तत्वान्निरूपणस्य निर्णय इह अन्तशब्देनोच्यते।‘देहस्याचिद्वस्तुनोऽसत्त्वमेव स्वरूपम् , आत्मनश्चेत- नस्य सत्त्वमेव स्वरूपम्’ इति निर्णयो दृष्ट इत्यर्थः। विनाशस्वभावो ह्यसत्त्वम् , अविनाशस्वभावश्च सत्त्वम्’ इति। 

अत्र विचार्यते— सत ईश्वरादुत्पन्नमिदं कार्यं जगत् सदेवेति सत्कार्यवादिनः स्वस्य ‘असतो देहस्ये’त्यर्थवर्णनं स्वमत- प्रच्युतिरूपदोषावहं, परमतप्रवेशरूपदोषावहं च। असतो देहस्येति देहमात्रग्रहणं चायुक्तम् , शीतोष्णादेरपि तादृशस्य सत्त्वात्। मूले भाव इति श्रूयमाणस्य पदस्य सद्भाव इत्यर्थवर्णनं चायुक्तम् ; तथा अभाव इत्यस्यासद्भाव इति च; योग्यत्वमयोग्यत्वमिति चार्थान्तरप्रतीतेः सद्भावः सत्ता, असद्भावोऽसत्तेत्यर्थग्रहणस्य क्लिष्टत्वात्। सत आत्मनः इत्यप्ययुक्तम् ; स्वमते प्रकृतिपुरुषेश्वराणां त्रयाणां सत्यत्वात् नित्यत्वाच्च। आत्मनां च बहुत्वादेक(त्व)वचनं चायुक्तम्। देहात्मनोरुपलभ्यमानत्वोक्तिश्चायुक्ता; देहस्योपलभ्य- मानत्वेऽप्यात्मनः प्रमातुरुपलब्धृत्वेनोपलभ्यमानत्वाभावात्। अन्यथा उपलभ्यमानत्वे देहादिवदात्मनोऽपि जडत्वं स्यादेव। ‘तत्त्वदर्शिभि’रित्यस्य यथोपलब्धीति शेषपूरणं चायुक्तम् ; शेषपूरणं विनैवार्थलाभात्। शेषपूरणस्य मूलकारासम्मतत्वात्। देहस्या- चिद्वस्तुनः असत्त्वमेव स्वरूपमित्यप्ययुक्तम् , असत्त्वस्य गुणत्वेन स्वरूपत्वाभावात्। असत्त्वमेवेत्येवकारेण स्वरूपान्तरनिषेधश्च सम्भवति, तच्चानिष्टम् ; अचिद्वस्तूनामचित्स्वरूपत्वात्। तथा आत्मनः सत्त्वमेव स्वरूपमित्यप्ययुक्तम् ; ज्ञानैकाकारत्वादात्मनः। विनाशस्वभावो ह्यसत्त्वमित्यप्ययुक्तम् , स्वमते सत्यत्वनित्यत्वयोर्भेदात् , जगदिदं सत्यमनित्यमिति स्वसिद्धान्तात्। अत एवाविनाशस्वभावश्च सत्त्वमित्यप्ययुक्तम्॥१६॥

[[६३]]
</details>


<details><summary>मूलम् - १७</summary>

अविनाशीति श्लोकमवतारयति— किं पुनरिति। सर्वदैवेति। [^१_६४]‘यद्विषया बुद्धिर्न व्यभिचरति तत् सदि’त्यनेनेति भावः। शीलमिति। ताच्छीलिको णिनिरिति भावः। विशेषणार्थ इति। भेदार्थ इत्यर्थः। असतो घटादेर्भिन्नः खल्वयं सत्पदार्थः। ‘तत् तु अविनाशीति विद्धी’त्यन्वयः। असतो व्यावृत्तं तद् वस्तु अविनाशीत्यर्थः। विष्ण्वाख्येनेति। विश्वं वेवेष्टि व्याप्नोतीति विष्णुशब्द- निर्वचनादिति भावः। साकाशमिति जगतो विशेषणम्। ब्रह्मणो जगद्व्याप्तौ दृष्टान्तमाह— आकाशेनेव घटादय इति। ‘अन्तर्बहिश्च तत् सर्वं व्याप्य नारायणः स्थितः’ इति श्रुतेः सर्वव्यापकं नारायणमात्मानं विष्णुं ब्रह्म, अविनाशित्वात् सत्पदार्थं विद्धीति फलितार्थः। यद्वा अविनाशीति सतः पर्यायः। तथा च सर्वव्यापकत्वाद् ब्रह्म अविनाशि सदिति विद्धीति। अथवा नात्र हेतुर्निर्दिष्टः, किन्तु यत् सर्वव्यापकं तद् ब्रह्म त्वम् अविनाशीति विद्धि। कुतोऽस्याविनाशित्वम्? अत आह— विनाशमिति। तदर्थमाह— अदर्शनमभावमिति। [^२_६४]यावदिति शेषः। विनाशशब्दस्य निश्चयार्थोऽभावः(?) इत्यर्थः। अव्ययस्यास्येति शब्दद्वयार्थमाह— नैतदित्यादिना। न व्येतीत्यव्ययमित्यव्यय- शब्दनिरुक्तिः प्रसिद्धा। ‘सदृशं त्रिषु लिङ्गेषु सर्वासु च विभक्तिषु। वचनेषु च सर्वेषु यन्न व्येति तदव्ययम्॥’ इति वचनात्। व्येति विकारं प्राप्नोतीत्यर्थः। एतत् सदाख्यं सच्छब्दवाच्यं ब्रह्म स्वेन रूपेण न व्येति न विक्रियते। कुतः? निरवयवत्वात्। व्यतिरेकदृष्टान्तमाह— देहादिवदिति। यथा देहादिः स्वावयवोपचयापचयाभ्यां स्वरूपविकारं भजते, तथा ब्रह्म न भजते, निरवयवत्वेन स्वरूपविकारा- पादकसामग्र्यभावात्। स्वरूपविकारो नाम रूपभेदः; यथा देहस्य स्थौल्यकार्श्यादिः। नाप्यात्मीयत्वेन ब्रह्म व्येति। कुतः? आत्मीयाभावात्। असङ्गस्यात्मनः कथमन्येन सम्बन्धः? येनान्यदात्मीयं स्यादात्मनः। व्यतिरेकदृष्टान्तमाह— यथा देवदत्तो धन- हान्येति। देवदत्तस्य धने ममतासत्त्वात् तद्धनं देवदत्तस्यात्मीयम्। एवमात्मीयस्य धनस्य दैवान्नाशे सति स धनस्वामी देवदत्तः दुःखरूपं विकारमापद्यते इत्यर्थः। दार्ष्टान्तिकं पुनरप्याह दार्ड्याय— न त्वेवं ब्रह्म व्येतीति। ब्रह्मापेक्षया पृथग्वस्तुन एवाभावात् , सत्यपि मायामये वस्तुनि, निष्कामस्य ब्रह्मणस्तत्र ममताऽभावाच्च। न ब्रह्मणः स्वीयं वस्तु किञ्चिदस्ति, यन्नाशेन ब्रह्मणो विकारः स्यात्। अतो निर्विकारं ब्रह्मेत्यर्थः। अव्ययस्येति। निर्विकारस्येत्यर्थः। तदेवं ब्रह्मणः अविनाशित्वे निर्विकारत्वं हेतुरित्युक्तं भवति। हेत्वन्तरमाह— न कश्चिदिति। ब्रह्मणो विनाशकस्यान्यस्याभावाच्चाविनाशित्वं ब्रह्मण इत्यर्थः। ननु ब्रह्मणोऽन्यदचेतनं ब्रह्म नाशयितुं नार्हतु नाम , चेतनस्त्वात्मा शक्नोत्येवेत्यत आह— न हीति। आत्मन एव ब्रह्मत्वात् , कथं स्वनाशं स्वयं कर्तुं शक्नुयादात्मेत्यर्थः। 

[^१_६४]: ‘किं पुनः तत् सत् , यत् सर्वदैव सदित्युच्यते’ इत्यन्तं प्रश्नवाक्यमादाय, कुत्रोच्यत इत्यपेक्षायामुक्तम्—यद्विषयेति। 

[^२_६४]: विनाशशब्दस्य णश अदर्शने इति धात्वर्थानुसारात् अदर्शनमित्यर्थमुक्त्वा विवक्षितोऽर्थ उक्तः भाष्यकारैः— अभावमिति। तत्र - अभावमिति यावत् इति वक्तव्ये यावच्छब्दो न पठित इत्यतः तत्पूरणमिदम्। एवमग्रेऽपि बोध्यम्। 

[[६४]]

ननु अग्निजलपतनादिना आत्मनाशोऽपि सुकर एवेति चेत्? मैवं मंस्थाः। अग्निजलपतनादिना ह्यात्मा देहमेव नाशयति, न त्वात्मानमिति नास्ति नाश्यनाशकभावयोः सामानाधिकरण्यमिति। 

ननु आत्मा ब्रह्म नाशयितुं न शक्नुयन्नाम , ईश्वरः पुनः शक्नुयात् , तस्य सर्वेश्वरत्वादिति शङ्कायामाह— ईश्वरोऽपीति। तत्र हेतुमाह— आत्मेति। हि यस्माद् ब्रह्म, ईश्वरस्येति शेषः, आत्मा भवति। 

यद्वा ईश्वरोऽप्यात्मैव, हि यस्मादीश्वरो ब्रह्म भवतीत्यन्वयः। तदेवमीश्वर आत्माभिन्नं ब्रह्मैव, आत्मा चेश्वराभिन्नं ब्रह्मैव, ब्रह्म चेश्वराभिन्न आत्मैवेति कृत्वा ईश्वरब्रह्मात्मनां त्रयाणां शब्दानामेव भेदः, अर्थस्तु चैतन्यमेकमेवेति नास्ति ब्रह्मनाशकं वस्त्वन्तरमिति भावः। यद्वा - असमर्थो ब्रह्म नाशयितुं न शक्नोतु नाम, समर्थस्तु शक्नुयादेवेत्यत्राह— न हीति। ईश्वरः समर्थोऽपि कश्चिन्न शक्नोतीत्यन्वयः। तत्र हेतुमाह— आत्मा हीति। हि यस्मादात्मा स्वयमेव ब्रह्म भवतीति शेषः। स्वस्यैव ब्रह्मत्वादित्यर्थः। ननु स्वं स्वयमेव हन्यात् , को दोषः? तत्राह—स्वात्मनीति। स्वात्मनि स्वस्वरूपे क्रिया स्वव्यापारो नास्ति, कुतः? विरोधात्। [^१_६५]यद्वा स्वात्मनि क्रियायाः विरोधाद् असम्भवादित्यर्थः। तत्र दृष्टान्तमाह— यथेति। चक्षुष ईक्षणरूपक्रिया चक्षुर्भिन्ने घटादावेव, न तु चक्षुषि, न हि स्वगतनीलारुणश्वेतरेखादींश्चक्षुः पश्यति। 

ननु स्वात्मनि क्रियाविरोधे ‘आत्मा वा अरे द्रष्टव्यः’ इति श्रुत्या कथमात्मनि दर्शनं विधीयत इति चेत्? नैष दोषः, दर्शनस्य ज्ञानत्वेनाक्रियात्वात्। क्रियात्वेऽपि मानसिकक्रियात्वेन स्वात्मक्रियात्वाभावात्। ननु मनः स्वगतान् कामादीन् विकारान् पश्यत्येवेति चेत् , मैवम् ; विज्ञानात्मन एव तद्द्रष्टृत्वात्। 

निर्विकारत्वान्नाशकान्तराभावाच्च सर्वव्यापकं ब्रह्म चैतन्यमेकमेव अविनाशि सत्पदवाच्यं वस्त्विति विद्धीति श्लोकस्य निष्कृष्टार्थः। 

अत्राह रामानुजः— ‘तद् आत्मतत्त्वमविनाशीति विद्धि येनात्मतत्त्वेन चेतनेन तद्व्यतिरिक्तमिदमचेतनतत्त्वं सर्वं ततं व्याप्तम् , व्यापकत्वेन निरतिशयसूक्ष्मत्वादात्मनो विकारा\[विनाशा\]नर्हस्य तद्व्यतिरिक्तो न कश्चित् पदार्थो विनाशं कर्तुमर्हति, तद्व्याप्यतया तस्मात् स्थूलत्वात्। अत आत्मतत्त्वमविनाशि’ इति। ‘आत्मनोऽपि सूक्ष्मतरस्य तन्नाशकस्यान्यस्यादर्शनाद्, ईश्वरस्यापि तन्नाशसङ्कल्पा- भावादिति भावः’ इति वेदान्तदेशिकश्च। 

[^१_६५]: पूर्वं क्रियामुपेत्य कर्तृकर्मभावविरोधः अभिप्रेतः, इदानीं तु अकर्त्रात्मस्वरूपे क्रियाया असंभवः इति भावः।

[[६५]]

तदिह विचार्यते— तदिति मूले दृश्यमानस्य क्लीबस्य सद्ब्रह्मरूपेऽर्थे स्फुटमवगम्यमाने सति, तं विहाय आत्मतत्त्वरूपार्थ- कल्पनस्याप्रमाणत्वात् , आत्मानमित्यनेनैवाभीष्टे सिद्धे तत्त्वपदवैयर्थ्याच्च। ‘इदमचेतनतत्त्वं सर्व’मित्यस्य जीवेश्वरव्यतिरिक्तं सर्वमिति हि तवाभिमतोऽर्थः। कथं तद्व्यापकत्वं सूक्ष्मत्वेन परिच्छिन्नस्य जीवस्य? न हि क्वापि परिच्छिन्नस्य व्याप्तिर्दृष्टा। न हि परिच्छिन्नो घटो व्यापकःसन् दृश्यते। सर्वव्याप्तिर्नाम सर्वत्र सत्त्वं खलु? कथं परिच्छिन्नो जीवः सर्वत्र स्यात्? दृश्यते किं जीवो दारुपाषाणमृदादिष्व- चेतनेषु? यदि दृश्यते, तर्हि दार्वादीन्यपि सचेतनान्येव स्युः, न त्वचेतनानि। बुद्धिपरिच्छिन्नस्य मनोमयकोशादान्तरस्य विज्ञान- मयस्यात्मनो जीवस्य सूक्ष्मतरस्य मनोमयकोशव्याप्तिरस्तु नाम , कथं नाम स्वसर्वदेहव्याप्तिः? यः स्वमेव देहं सर्वं व्याप्तुं नेष्टे, कथमन्यदेहान् व्याप्नुयात्? सर्वदेहव्यापकत्वे चैकजीववादप्रसङ्गः। आत्मानेकत्वे तु आत्मनः सर्वव्यापकत्वभङ्गप्रसङ्गः। अथ यद्येतद्दोष- परिहारायात्मनां जात्येकत्वमङ्गीकृत्य येनात्मसमुदायेन इदं सर्वमचेतनजातं ततमित्युच्यते, तर्हि सर्वपदविरोधः। न हि सर्वोऽप्यय- मात्मसमुदायः पाषाणादिकमचेतनं व्याप्तुमीष्टे। यदि सर्वपदस्यापि मनुष्यादिदेहजाते सङ्कोचस्तर्हि मूलकाराशयविरोधः स्फुट एव। जात्येकत्वादेकैक आत्मा एकैकं देहं व्याप्य वर्तत इति व्यापकत्वमात्मनो यद्युच्येत, तर्हि तच्च न सम्भवति। एकैकदेहान्तर्वर्तिन आत्मनः पेटिकान्तरस्य वस्त्रस्येव व्यापकत्वायोगात्। यदन्तर्बहिर्वर्तते तद्धि व्यापकम् , यथा आकाशः। धूमाभाववत्ययोगोलके वह्नि- रस्तीति हि वह्नेर्धूमव्यापकत्वमुक्तम्[^१_६६]। तथा देहाभाववति गगनादौ चेतनस्याभावात् कथं देहव्यापकत्वं चैतन्यस्य? प्रत्युत देह एव जीवव्यापकः, जीवाभाववति शय्यादौ देहस्य सत्त्वात्। न च यदान्तरं तद् व्यापकमिति वक्तुं शक् यम् , [^२_६६]गृहान्तरस्य घटस्यापि व्यापकत्वप्रसङ्गात्। न चाणोरपि जीवस्य धर्मभूतज्ञानेन व्यापकत्वमिति वाच्यम् ; धर्मभूतज्ञानस्याप्यचेतने वृत्त्ययोगात्। 

सिद्धान्ते तु ज्ञानस्वरूपे जीवे धर्मभूतं ज्ञानं नास्त्येव , ज्ञाने ज्ञानायोगात्। धर्मभूतज्ञानवत्त्वेन जीवस्य ज्ञानित्वमेव स्यान्न तु ज्ञानस्वरूपत्वम्। न्यायमते जीवस्य द्रव्यत्वाद् द्रव्यस्य गुणवत्त्वाद् धर्मभूतज्ञानवत्त्वं जीवस्योपपद्यते। तव मते तु ज्ञानैकाकारस्य जीवस्य कथं धर्मभूतज्ञानवत्त्वम्? न ह्येकमेव ज्ञानमेकस्मिन्नाश्रये स्वरूपभूतं धर्मभूतं च भवितुमर्हति। यदि तु धर्मभूतज्ञानं वृत्तिज्ञान- मित्यभ्युपगम्येत , तर्हि तद् वृत्तिज्ञानमन्तःकरणस्यैव धर्मभूतम् , नात्मन इति विद्धि। तस्मान्न व्यापकत्वं सूक्ष्मस्यात्मन इति कृत्वा ‘आत्मतत्त्वेन सर्वमचेतनतत्त्वं ततम्’ इत्ययुक्तम्। 

किञ्च आत्मव्यतिरिक्तत्वमप्यचेतनस्य दुर्वचम् , ‘आत्मन आकाशः सम्भूतः’ [^३_६६]इत्यात्मकार्यस्याचेतनस्यात्माव्यतिरिक्तत्वात्। आत्मनो निरतिशयसूक्ष्मत्वं चायुक्तम् , निरतिशये सूक्ष्मत्वे व्यापकत्वायोगात्। शरीरान्तरपि सर्वव्याप्त्यभावे कृत्स्नदेहव्यापिशैत्यादि- प्रयुक्तसुखाद्युपलब्ध्ययोगात्। त्वगादीन्द्रियैस्तदुपलब्धिरित्यपि न शङ्क्यम् , सूक्ष्मतमस्य तस्य त्वगादिसम्बन्धासम्भवात्। ‘अणोरणी- यान् महतो महीयानात्मा गुहायां निहितोऽस्य जन्तो’रिति श्रुत्या आत्मनो महतो महीयस्त्वस्य प्रतिपादितत्वात्। अणोरणीयानित्यस्य तु सूक्ष्मात्सूक्ष्मतरो दुर्विज्ञेय इत्यर्थात्। तथा ‘आत्मव्याप्यतया आत्मनः स्थूलाः पदार्था आत्मानं न नाशयन्ती’त्यप्ययुक्तम् , अणो- रात्मनः व्यापकत्वे सिद्धे , तद्व्याप्यत्वमचेतनस्य सिध्येत् , तदेव न सिद्धम्। तथा च दर्शितं प्राक्। ‘तुष्यतु दुर्जनः’ इति न्यायेन व्यापक- त्वमान्तरत्वमित्यभ्युपगम्य आत्मनो व्यापकत्वे, देहस्य व्याप्यत्वे चाभ्युपगतेऽपि, स्थूलं व्याप्यं वस्तु सूक्ष्मस्यान्तरस्य नाशं कर्तुं नेष्टे इतीष्टं नैव सिध्यति, स्थूलादजगरात् सूक्ष्मस्य छागस्य नाशदर्शनात् , स्थूलदृढमुष्टेस्तदन्तर्गतसूक्ष्मकीटनाशदर्शनात् , स्थूलाद् दह्यमानाद् गृहात् तदन्तर्गतजन्तुनाशदर्शनात् । तथा सूक्ष्मात् मत्कुणात् स्थूलस्य मनुष्यस्य नाशादर्शनात् , सूक्ष्मादुदकात् स्थूलस्याग्नेर्नाशादर्शनाच्च। 

अथ ईश्वर आत्मनोऽपि सूक्ष्मतरः इत्युक्तिरयुक्ता , आत्मनोऽपि सूक्ष्मतरत्वे एकस्मिन्नात्मनि स्थितस्येश्वरस्य नान्यस्मिन्ना- त्मनि स्थितिः सम्भवेत्। इष्यते तु त्वया ईश्वरस्य सर्वभूतान्तर्यामित्वं सर्वान्तर्यामित्वरूपम्। यावन्तो देहास्तावन्त आत्मान इतिवद् यावन्त आत्मानस्तावन्त ईश्वरा इति वक्तुं न शक् यते , त्वयाऽपीश्वरैकत्वस्याभ्युपगतत्वात्। तस्माच्चेतनाचेतनसर्वजगदन्तर्बहिर्व्यापके ईश्वरे सूक्ष्मतमत्वं स्वप्नेऽपि सम्भावयितुं न शक् यम्। ‘महान्तं विभुमात्मानं मत्वा धीरो न शोचती’त्यादिश्रुतिशतात्। दुर्विज्ञेयत्वलक्षणं सूक्ष्मतमत्वं तु तत्र तत्रोच्यत इति प्रागेवोक्तम्। 

यदीश्वराज्जीवो भिन्नः स्यात् , तर्हीश्वराज्जीवस्य सृष्टिस्थितिलयाः स्युरेव, ‘यतो वा इमानि भूतानि जायन्ते’ इत्यादिश्रुतेः। अभिन्नत्वे तु कथम्? न कथमपि। एवमीश्वराभिन्नत्वादेव जीवस्य जन्मनाशाभावः, न त्वीश्वरस्य सङ्कल्पाभावात्। जीवस्येश्वरभिन्नत्वे तु ‘सदेव सोम्येदमग्र आसीत्’ ‘एकमेवाद्वितीयं ब्रह्म’ इत्यद्वितीयं ब्रह्म प्रक्रम्य— ‘तदैक्षत, बहु स्यां प्रजायेय’ इति तस्य बहुभवन- सङ्कल्पमुक्त्वा ‘तत्सृष्ट्वा तदेवानुप्राविशद्’ इति ‘तदनुप्रविश्य, सच्च त्यच्चाभवद्’ इति जगत्सृष्टिं तदनुप्रवेशं च ब्रूते खलु श्रुतिः। तत्र किमीश्वरसङ्कल्पाज्जीवो जातो न वा? आद्ये, ‘जातस्य हि ध्रुवो मृत्यु’रिति गीतावचनादेव तस्य नाशः सिद्धः। द्वितीये, कथं जीवस्येश्वराद् भिन्नस्य सिद्धिः? न हि सृष्टेः प्राग् जीवोऽस्ति, ‘एकमेवाद्वितीयं ब्रह्म’ इति श्रुतेः। तस्मादीश्वरादभिन्न एव जीव इति कथं स्वनाशे ईश्वरस्य सङ्कल्पः स्यात्? न कथमपीति बोध्यम्। ननु सृष्टेः प्रागपि चिदचिद्विशिष्टं ब्रह्मैवास्ति, न तु शुद्धमिति चेत् , तर्हि ईश्वरवच्चिदपि स्वत एव नित्येति कृत्वा किमितीश्वरसङ्कल्पाभावाज्जीवस्य नित्यत्वमित्युक्तं त्वया? 

वस्तुतस्तु ब्रह्मणश्चिदचिद्वैशिष्ट्ये सति सविकारत्वमेव स्यात् , विशेषणभूतचिदचिद्गतस्थूलसूक्ष्मादिविकाराणां विशिष्टे समन्वयात्। अपृथक्सिद्धविशेषणे खलु ब्रह्मणश्चिदचितौ। एवं सविकारत्वे च ब्रह्मैवानित्यं स्यादिति महदनिष्टम्॥१७॥

[^१_६६] : अधिकदेशवृत्तित्वं व्यापकत्वमिति स्वीकृत्येदमुक्तम्। 

[^२_६६] : गृहान्तरवस्थितस्येत्यर्थः। 

[^३_६६] : आत्मोपादानकस्येत्यर्थः।

[[६६]]
</details>

<details><summary>मूलम् - १८</summary>

अन्तवन्त इति श्लोकमवतारयति— किं पुनरिति। यत् स्वात्मसत्तां व्यभिचरति, तद् असद्वस्तु पुनः किमिति शङ्का। उच्यते इति प्रतिज्ञा। स्वात्मसत्ताव्यभिचारः स्वसत्तानाश इत्यर्थः। यस्य सर्वदा नास्ति सत्ता, किन्तु प्रतीतिकाले एव, तद्धि असद्वस्तु। प्रतीति- कालेऽपि कारणव्यतिरेकेणासत्त्वात् सत्ताव्यभिचारोऽस्त्येवेति प्रागेव प्रतिपादितम्। ‘अनाशिनो नित्यस्याप्रमेयस्य शरीरिणः सम्बन्धिनः इमे देहा अन्तवन्त इति विवेकिभिरुक्ताः’ इत्यन्वयः। असङ्गस्याप्यात्मनः शरीरेण सह सम्बन्ध आधाराधेयभावादिरूपः कल्पितोऽस्तीति शेषषष्ठ्युपपत्तिः। देहानां नाशो नाम तदनुवृत्तसद्बुद्धिविच्छेदः। स च प्रमाणनिरूपणाज्जायत इत्याह— यथेति। 

एतेन - देहानां प्राणापायप्रयुक्तं नश्वरत्वं सर्वजनविदितमेवेति कृत्वा किमिति भगवता ‘अन्तवन्तः इमे देहाः’ इत्युपदिष्टम् , व्यर्थत्वादिति - प्रश्नो दत्तोत्तरः। 

नन्वीदृशो नाशः क्व दृष्टः? इत्यत्राह— मृगतृष्णिकायामिति। मृगतृष्णिका मरीच्युदकम्। इदमुदकमस्तीति मरीच्युदक- समानाधिकरणा या सद्बुद्धिर्मरीच्युदकेऽनुवर्तते, सा हि ‘नेदमुदकं, किन्तु मरीचिरेव’ इति प्रमाणनिरूपणान्ते व्यावर्तते। सः सद्बुद्धिविच्छेदः तस्य मृगतृष्णिकादेरन्त इत्यक्षरार्थः। तथा इमे दृश्यमाना देहा अन्तवन्तः - देहाः सन्तीति देहेष्वनुवर्तमानायाः सद्बुद्धेः, नेमे देहाः, किन्तु पृथिव्यादिभूतान्येव, भूतव्यतिरिक्तांशस्यात्रानुपलम्भादिति [^१_६७]\[नेमे देहाः, किन्तु ब्रह्मैवेति वा\] प्रमाण- निरूपणान्ते विच्छेदात्। ननु जलपानाद्यर्थक्रियाशून्यस्य मरीचिकोदकस्य भवत्वसत्त्वम् , कथं पुनर्देहानां गमनाद्यर्थक्रियाशालिना- मसत्त्वमित्यत्राह— स्वप्नमायादेहादिवच्चेति। स्वप्ने यथा निद्राख्यमायया कल्पिता देहरथादयः पदार्था अर्थक्रियाशालिनोऽप्यसन्त इति सर्वैरभ्युपगम्यते, तद्वदित्यर्थः। न च स्वप्नदेहादीनामर्थक्रियाकारित्वे विवदितव्यम् , स्वप्नरथारोहणदेशान्तरगमनसम्भाषणाद्यर्थक्रिया- दर्शनात्। देहात्मनोः कः सम्बन्ध इति शङ्कायां धार्यधारकभावरूप इति दर्शयितुमाह—शरीरिण इति। शरीरिणः शरीरमस्यास्तीति शरीरी, मत्वर्थे ‘अत इनिठनौ’ इतीनिः। तस्य शरीरिणः। मतुप्प्रत्यये कृते शरीरवान् । तस्य शरीरवतः। अन्तः प्रविश्य शरीरं धरतः इत्यर्थः। 

[^१_६७] : अयं पाठः मुद्रितपुस्तके कुण्डलित एव दृष्टः। 

[[६७]]

नित्यत्वस्येति। लोके नित्यत्वस्य नाशस्य च द्विविधत्वादित्यन्वयः। नाशस्य द्विविधत्वात् तदभावरूपं नित्यत्वमपि द्विविधमित्यर्थः। नाशस्य द्वैविध्यमेव दर्शयति— यथेत्यादिना। भस्मीभूतः अदर्शनं गतो देहो नष्ट इत्युच्यते, ‘णश अदर्शने’ इति धातुस्मरणात्। विद्यमानोऽपि वयसा परिणतः परिणामं गतः व्याध्यादियुक्तश्च देहः नष्टो जातः, नष्ट आसीदित्युच्यते। रक्तक्षयादिकृतं कार्श्यमत्र नाशशब्दार्थ इति भावः। तत्रेति। एवं स्थिते इत्यर्थः। द्विविधेनापीति। अदर्शनरूपेण कार्श्यरूपेण चेत्यर्थः। अन्यथेति। अथ वेत्यर्थः। नित्यस्येत्युक्ते, किं पृथिव्यादिवदात्मा यावत्प्रलयं नित्यः इति शङ्का स्यात् , तद्वारणाय अनाशिनः इत्युक्तमित्यर्थः। घटादि- वदनित्यत्ववारणाय \[नित्यस्येति, पृथिव्यादिवन्नित्यत्ववारणाय\] अनाशिन इति चोक्तमिति यावत्। आहेति। भगवानिति शेषः। 

अप्रमेयस्येति नञ्तत्पुरुषो, न तु बहुव्रीहिरित्याह— न प्रमेयस्येति। प्रमातुं शक् यं योग्यं वा प्रमेयम् , तद्भिन्नोऽप्रमेयः, तस्य अपरिच्छेद्यस्य परिच्छेत्तुम् इदन्ता-ईदृक्ता-इयत्तादिना परिमातुमशक् यस्येत्यर्थः। 

ननु ‘शास्त्रयोनित्वा’दिति सूत्रेण, ‘सर्वे वेदा यत्पदमामनन्ती’ति श्रुत्या, ‘वेदैश्च सर्वैरहमेव वेद्यः’ इति गीतया च शास्त्रवेद्यत्वमात्मन उच्यत इति कथमागमापरिच्छेद्यत्वम्? तथा सुखादिवदात्मा मनोवेद्य एव। ‘मनसैवानुद्रष्टव्यम्’ इति श्रुतेः मानसिकप्रत्यक्षविषयत्वमात्मनोऽस्तीति कथं प्रत्यक्षापरिच्छेद्यत्वम्? तथा जगज्जन्मादिलिङ्गकानुमानेनात्मनः सुग्रहत्वात् कथमनुमा- नापरिच्छेद्यत्वमित्याक्षिपति— नन्वित्यादिना। परिहरति— नेति। प्रत्यक्षागमादिप्रमाणव्यवहारात् पूर्वमेवात्मनः स्वतःसिद्धत्वाद् न प्रत्यक्षादिपरिच्छेद्यत्वमिति। घटादयो हि पदार्थाश्चक्षुरादिप्रमाणव्यापारानन्तरं सिध्यन्ति - घटोऽस्ति पटोऽस्तीति। प्रमाता तु आगमादिप्रमाणव्यापारात् पूर्वमेव सिध्यति , प्रमात्रधीनत्वात् प्रमाणव्यापारस्य। कर्ता हि प्रमाता , करणानि तु प्रमाणानि। यथा वास्यादिकरणव्यापारश्छेदनादिस्तक्षादिकर्त्रधीनः, तद्वत्। आत्मा हि प्रमाता। अतो न प्रमातर्यात्मनि प्रमाणपरिच्छेद्यत्वमिति भावः। संग्रहवाक् यं विवृणोति— सिद्धे हीत्यादिना। प्रमातर्यात्मनि सिद्धे सत्येव प्रमित्सोः प्रमाणान्वेषणा भवतीत्यन्वयः। प्रमातुमिच्छुः प्रमित्सुः, तस्य; प्रमातुरित्यर्थः। प्रमाता हि प्रमित्सति प्रमेयम्। प्रमाणानां चक्षुरादीनां करणानाम् अन्वेषणा गवेषणा। रूपं प्रमित्सुः प्रमाता चक्षुरन्विष्यति, चक्षुषैव रूपस्य प्रमेयत्वात् , शब्दं प्रमित्सुः श्रोत्रमन्विष्यतीत्येवम्। ननु प्रमित्सुः पूर्वं प्रमातारमात्मानं प्रमाय पश्चाद् रूपादिकं प्रमातीति कृत्वा सिध्यति प्रमातुरपि प्रमेयत्वमित्यत आह— न हीति। घटादिकं प्रमेयं प्रमातुमिच्छन् पुरुषः पूर्वमादौ नित्योऽविक्रिय आत्माऽहमित्येवमात्मानं प्रमाय पश्चात् प्रमेयस्य घटादेः परिच्छेदाय न हि प्रवर्तते। हिशब्दः सर्वानुभवप्रसिद्धिं द्योत- यति। तत्र हेतुमाह— न हीति। आत्मनः स्वत्वात् स्वस्य स्वयं कथमप्रसिद्धः स्यात् ? असिद्धार्थपरिच्छेदाय हि प्रमात्रा प्रमाणव्यापार आकाङ्क्षितः। चक्षुर्व्यापारात्प्रागेव यदि प्रमाता गृहे घटं जानीयात् तर्हि किमिति घटोऽत्रास्ति वा न वेति संशयीत? किमिति तत्संशयापनोदार्थं चक्षुषा घटदर्शने व्याप्रियेत? आत्मनि तु न कोऽपि ‘अहमस्मि वा न वा’ इति सन्देग्धि येन तत्सन्देहापनोदनाय आत्मानं प्रमातुमिच्छेदिति भावः। 

[[६८]] [[६९]]

नन्वेवं वेदान्तशास्त्रम् अप्रमाणम् अनर्थत्वात् , आत्मज्ञानं हि वेदान्तशास्त्रस्य फलम्। तत्तु पूर्वमेव सिद्धम् , आत्मनः स्वतः सिद्धत्वादिति शङ्कायामाह— शास्त्रं त्विति। शास्त्रमत्यन्तं प्रमाणमेव। तत्र हेतुमाह— अतदिति। आत्मनि यदनात्मतद्धर्माध्यारोपणम् अविद्याकृतमस्ति ‘मनुष्योऽहं स्थूलोऽहं काणोऽह’मिति प्रतीत्याश्रयम् , तन्मात्रस्य निवर्तकत्वेन हेतुना शास्त्रं प्रमाणत्वं प्रतिपद्यते। अविद्याकृतात्माश्रयानात्मधर्माध्यारोपणनिवर्तकत्वरूपफलस्य सत्त्वाच्छास्त्रं प्रमाणमेवेत्यर्थः। फलान्तरं निषेधति— न त्विति। अज्ञातार्थज्ञापकत्वरूपं फलं नास्ति शास्त्रस्यास्येत्यर्थः। आत्मनः स्वत्वेन ज्ञातार्थत्वादिति भावः। उक्तार्थे श्रुतिं प्रमाणयति— तथा च श्रुतिरिति। अपरोक्षादिति पञ्चमी प्रथमार्थे छान्दसी। अपरोक्षमित्यर्थः। यः सर्वान्तर आत्मा, यच्च साक्षादपरोक्षं तद् ब्रह्मेति श्रुत्यर्थः। आत्मा स्वयमेवापरोक्षं ब्रह्मेति यावत्। अनया श्रुत्या प्रत्यगभिन्नस्य ब्रह्मणः प्रमाणव्यापारं विनैव प्रत्यक्षत्वमुक्तम् , साक्षादि- त्युक्तत्वात्। ततश्च आत्मा ज्ञातार्थः स्वतःसिद्ध एवेति भावः। 

मूलस्थतस्माच्छब्दार्थमाह— यस्मादिति। अनाशिनो नित्यस्येति शब्दद्वयार्थमाह— नित्य इति। [^१_७०]अप्रमेयशब्दार्थमाह— अविक्रिय इति। प्रमेयस्य घटादेः सविक्रियत्वादप्रमेय आत्मा अविक्रिय इत्यर्थः। युद्ध्यस्वेति लोटा युद्धं कुर्विति विधिरभिधीयत इत्या- शङ्क्याह— युद्धादुपरमं मा कार्षीरित्यर्थ इति। अनुवादमात्रमिति। चिकीर्षितयुद्धानुवादमात्रमेवेत्यर्थः। मात्रपदार्थमाह— न विधिरिति। तत्र हेतुमाह— शोकमोहादीति। शोकमोहादीनां संसारकारणानां निवृत्तिरेवार्थः फलं यस्य तत् तथोक्तम्। तन्निवृत्तये इदं [^२_७०]निवृत्त्यर्थमिति वा समासः। उभयथाऽप्येक एवार्थः। न तु कस्मिंश्चित् कर्मणि प्रवर्तकमित्याह— न प्रवर्तकमिति। इति हेतोर्युद्ध्यस्वेति न विधिरित्यन्वयः। 


[^१_७०] : अप्रमेयत्वेनार्थलभ्यमर्थमाहेत्याशयः। अविक्रियत्वस्यार्थलभ्यत्वं दर्शयति—प्रमेयस्येत्यादिना। 

[^२_७०] : लाघवाय शोकमोहादिसंसारकारणनिवृत्त्यर्थमिति समासैकदेशनिर्देशोऽयम्। 

[[७०]]

अत्राह रामानुजः—‘दिह उपचये इत्युपचयरूपा इमे देहा अन्तवन्तः विनाशस्वभावाः। उपचयात्मका हि घटादयोऽन्तवन्तो दृष्टाः। नित्यस्य शरीरिणः कर्मफलभोगार्थतया भूतसंघातरूपा देहाः ‘पुण्यः पुण्येने’त्यादिशास्त्रैरुक्ताः कर्मावसानविनाशिनः’ इति। तत्तुच्छम् ; दिह उपचये इत्युपचयरूपत्वं देहानां वृद्धिहेतुरेव, न क्षयहेतुः। उपचयो हि वृद्धिः। न च घटादीनामुपचयात्मकत्वं दृश्यते। कुलालेन यावत्परिमाणो घटः कृतस्तावत्परिमाणान्न हि घटोऽस्मद्गृहेषु वर्धते। 

न च - एतद्दोषपरिहारायैव वेदान्तदेशिकेन उपचयरूपा इत्यस्य सावयवा इत्यर्थः वर्णित इति - वाच्यम् ; देहशब्दात् तादृशार्थालाभात्। न च सावयवस्यैवोपचयः, न तु निरवयवस्येति सिद्धान्तात् तादृशार्थलाभः, निरवयवत्वे देहस्योपचयासम्भवादिति वाच्यम् ; सावयवस्यापि घटस्योपचयादर्शनेन सावयवत्वोपचययोः समनियतत्वाभावान्न तादृशार्थलाभ इति। किञ्च तव मते निरवयवस्यापि मठाकाशस्य मठवैपुल्येनोपचयदर्शनान्निरवयवस्य नोपचय इत्यपि न नियन्तुं शक् यते। 

अथ देहस्योपचयोऽपि दुर्निरूपः, यावद्भिरवयवैर्देहः आरब्धो घटवत् , तावद्भ्योऽवयवेभ्योऽन्यावयवानां कथं देहे लाभः, येनोपचयः स्यात्। न च देहस्य बाल्यावस्थातस्तारुण्ये वृद्धिदर्शनात् तद्बलेनावयवान्तरसङ्क्रमणं कल्प्यत इति वाच्यम् ; अप्रमाणत्वात् तत्कल्पनायाः। अतो मायामय्येव सा वृद्धिः। यथा घटादयः अन्तवन्तो दृष्टास्तथा देहा अप्यन्तवन्तो दृष्टा एवेति किमिति देहेषु सिद्धस्यान्तवत्त्वस्य सावयवत्वादिभिर्हेतुभिर्भगवता साधनं क्रियते? सिद्धसाधनं ह्यपार्थत्वाद् दोषः। शरीरिणः कर्मफलभोगार्थतया देहाः शास्त्रैरुक्ता इत्यर्थवर्णनमप्ययुक्तम् , मूलाद्बहिः कल्पितत्वात् कर्मफलभोगार्थतयेति पदस्य। सर्वप्रमाणेषु प्रत्यक्षस्य बलवत्त्वाद् देहानां तद्गतविनाशस्वभावस्य च प्रत्यक्षसिद्धत्वेन शास्त्रैरुक्ता इत्यप्ययुक्तम् , व्यर्थत्वात्॥१८॥

[[७१]]
</details>

<details><summary>मूलम् - १९</summary>

य एनमिति श्लोकमवतारयति— एतस्येति। एतस्य उक्तस्य ‘नित्य आत्मा अविक्रियः’ इत्यस्यार्थस्य साक्षिभूते प्रमाणभूते ‘हन्ता चेन्मन्यते हन्तुं हतश्चेन्मन्यते हतम्’ ‘न जायते म्रियते वा विपश्चिन्नायं कुतश्चिन्न बभूव कश्चिद्’ इति ऋचौ मन्त्रौ भगवान् आनिनाय इहोपनिबबन्धेत्यर्थः। तत्र प्रथममन्त्रस्य सङ्गतिमाह— यत्त्विति। ‘य एनं हन्तारं वेत्ति, यश्चैनं हतं मन्यते, तावुभौ न विजानीतः, अयं न हन्ति न हन्यते’ इति श्लोकस्यान्वयः। यौ देहहनने इदम्प्रत्ययविषयस्य देहस्य हनने सति, अविवेकेन देहात्मनोरविवेकेन हेतुना अहम्प्रत्ययविषयमात्मानं हन्ताऽहमिति हतोऽहमिति जानीतः, तावुभौ न विजानीतः इत्यस्यार्थमाह— आत्मस्वरूपानभिज्ञाविति। तत्र हेतुभूतं श्लोकस्य चरमपादं व्याचष्टे— यस्मादिति। कुत आत्मा हननक्रियायाः कर्ता कर्म च न भवतीत्यत आह— [^१_७२]अविक्रियत्वादिति। हन्तृत्वहतत्वादयो विकारा आत्मनि निर्विकारे कथं स्युरित्यर्थः। शस्त्रपाणिः प्रबलो देह एव दुर्बलमन्यं देहं हन्ति; स दुर्बलदेह एव प्रबलेनान्येन देहेन हन्यत इति देहधर्मावेव हन्तृत्वहतत्वे। अविवेकिभिस्तु ते आत्मन्यारोप्येते, यथा देहधर्मः कार्श्यमात्मन्यारोप्यते व्याधिग्रस्तेन मूढेन पुंसा, तद्वदिति भावः। 

अत्राह रामानुजः—‘एनमुक्तस्वभावमात्मानं प्रति हन्तारं हननहेतुं कमपि यो मन्यते, यश्चैनं केनापि हेतुना हतं मन्यते’ इति, तत्तुच्छम् ; ‘प्रति, कम् ,अपि’ इति पदत्रयाध्याहारदोषात् , स्वरसतः प्रतीयमानसामानाधिकरण्यभङ्गदोषाच्च। हन्तारमिति हन्तेः कर्तरि विहितेन तृच्प्रत्ययेन हेत्वर्थस्यानभिधीयमानत्वात्। हननहेतुमित्यस्य हननकर्तारमित्यर्थवर्णनस्य वक्रत्वात्। तथा केनापि हेतुना हतमित्यप्यसङ्गतम् , हतमिति कर्मणि क्तप्रत्ययेन तावत् कर्तुरेवाकाङ्क्षाया उत्पद्यमानत्वात् तत्परिपूर्तये केनापि कर्त्रेत्येव वक्तव्यात्। कारणफलरूपार्थद्वयवाचिनो हेतुशब्दस्य कर्त्रर्थाश्रयणस्याप्रमाणत्वाच्च। 


[^१_७२] : इदं प्रतीकं ७२ पृष्ठस्थं द्र.। 

[[७२]]

तथा - अयमात्मा हननहेतुर्न भवतीत्यप्युक्तमनेन, तदप्यसत् ; हन्तीति हननकर्तारमभिधत्ते तिबन्तो धातुः, न तु हननहेतुम्। हननकर्ता हि हननाश्रयः, आख्यातस्य चाश्रयत्वमर्थ इति सिद्धान्तः। रामो रावणं जघान बाणेन, भार्यापहारित्वादिति वाक् ये - हननं क्रिया, तत्र कर्ता रामः, करणं बाणः, हेतुस्तु भार्यापहरणं, कर्म रावणः इति कर्तृहेत्वोर्भेदात्। ततश्च नायं हन्तीति वाक् येनात्मनो हननकर्तृत्वमेव निषिध्यते, न तु हननहेतुत्वं, कर्तरि तिब्विधानादिति कृत्वा कथं रामानुजेनात्मनो हननहेतुत्वं निषिद्धं ‘नायं हन्ती’ति वाक्येन। 

यदप्युक्तम्— अत्र प्रत्ययस्य हेतुमात्रविवक्षेति वेदान्तदेशिकेन ; तदप्ययुक्तम् ; व्यासस्य तादृशविवक्षाऽस्तीति कल्पने प्रमाणाभावात् , प्रसिद्धकर्त्रर्थपरित्यागे कारणाभावाच्च। न हि यः कोऽपि मूढ आत्मानं हननहेतुं मन्यते। किन्तु हननकर्तारमेव— ‘रिपुं हतवानह’मिति। तत्र हेतुं तु धनराज्यादिकमेव मन्यते। ततश्च नात्मा हननहेतुरित्युपदेशोऽपि व्यर्थः। न च ‘आत्मार्थं रिपून् हन्ती’ति प्रयोगादात्मनोऽस्ति हेतुत्वमिति वाच्यम् ; तत्र आत्मार्थमित्यस्यात्मसुखादिलाभार्थमित्यर्थात्। अन्यथा हन्तीति हननक्रियाश्रये आत्मनि हननहेतुत्वस्यासम्भवात्। ‘आत्मार्थे पृथिवीं त्यजेदि’त्यादौ यथाकथञ्चित्फलत्वरूपहेतुत्वमात्मनो भवतु नाम, कारणत्वरूप- हेतुत्वं तु क्वापि न सम्भवेत्। त्वया तु हननहेतुर्नेति हननकारणत्वमेव प्रतिषिध्यते। स चायुक्तः, निषेधस्य प्रसक्तिपूर्वकत्वादात्मनि च कर्तरि हेतुत्वाप्रसक्तेः। न चात्मना पुत्रमुत्पादयतीत्यस्ति हेतुत्वमात्मन इति वाच्यम् , तत्रात्मशब्दस्य देहार्थकत्वात् , तृतीयायाश्च करणे विहितत्वात्। 

किञ्च ‘हन्ता चेन्मन्यते हन्तुं हतश्चेन्मन्यते हत’मिति कठवल्लीवाक् यमिहान्वितमिति त्वयाऽप्युक्तम्। तत्र ‘हन्ता चेदि’त्यस्य किं हननकर्ता चेदित्यर्थः, उत हननहेतुश्चेदिति। न द्वितीयः, हननहेतोर्हननाकर्तृत्वेन हननबुद्ध्युदयप्रसङ्गासम्भवात्। हन्तुं मन्यत इति हननबुद्धिरुच्यते हि। सा च हननबुद्धिर्हननकर्तुरेवोचिता ‘हन्याम् अहमिम’मिति। अतः प्रथमः परिशिष्यते। योऽर्थो मूलभूतश्रुतिगत- हन्तृशब्दस्य स एव गीताश्लोकगतहन्तृशब्दस्यापि वक्तव्यः, न त्वन्यः, तस्यैवेहोपनिबद्धत्वात्। तस्माद् हन्तेत्यस्य हननहेतुरित्यर्थः श्रुतिविरुद्धश्च। 

‘लः कर्मणि च भावे चाकर्मकेभ्यः’ इति पाणिन्यनुशासनविरुद्धश्च। लादेशानां तिबादीनां कर्तरि कर्मणि भावे च शक्तिरिति तदर्थात्। हेत्वर्थे तिबविधानात्। कर्तरि तृन्तृचोर्विहितत्वेन हेतौ तदविधानाच्च। ‘आख्यातस्याश्रयत्वमर्थः’ इति व्युत्पत्तिवादविरुद्धश्च। न हि हेतुत्वमाख्यातस्यार्थ इति तत्रोक्तम्। उपदेशवैयर्थ्यादिना दुष्टश्चेति तुच्छं रामानुजभाष्यम् , तदनुसारिवेदान्तदेशिकतात्पर्यचन्द्रिका च॥१९॥

[[७३]]
</details>

<details><summary>मूलम् - २०</summary>

कथमिव - कथं वा, केन प्रकारेणेत्यर्थः; आत्मा अविक्रियः इति शङ्कायाम्— ‘न जायते’ इति द्वितीयमन्त्रः उपन्यस्तो भगवता। अयमात्मा कदाचिदपि न जायते, कदाचिदपि न म्रियते, कदाचिदपि भूत्वा भूयो नाभविता, कदाचिदपि नभूत्वा भविता च न, शरीरे हन्यमानेऽपि कदाचिदपि न हन्यते। तस्मादयमजो नित्यः शाश्वतः पुराणश्च भवतीत्यन्वयः। भूत्वा अभविता, भूत्वा भवितेति च द्वेधा पदविभागः। जायते अस्ति वर्धते विपरिणमते अपक्षीयते नश्यतीति च षड् भावविकाराः। यथा देहो जायते, जन्मानन्तरं देहोऽस्तीति सत्तां प्रतिपद्यते, ततः प्रवृद्धो भवति, ततो विपरिणामं वलितपलितत्वादिकं भजते, ततोऽपक्षीयते कार्श्यं प्रपद्यते, ततो नश्यति अदर्शनं प्रपद्यते। इतीमे विकाराः आत्मनि न सन्तीति अविक्रियः आत्मेति फलितार्थः। 

तत्र ‘न जायते’ इत्यनेन जन्मलक्षणः प्रथमो विकारः आत्मनि निषिध्यत इत्याह— न जायत इति। न म्रियते - न नश्यतीति हृदि कृत्वाऽऽह— अन्त्येति। विनाशो ह्यन्त्यः षष्ठो विकारः। ननु कस्मादात्मा न म्रियते, अत आह— यस्मादिति। ‘यस्मादयमात्मा भूत्वा भवनक्रियामनुभूय पश्चाद् भूयः पुनः अभविता अभावं गन्ता न, तस्मान्न म्रियते’ इत्यन्वयः। भवनक्रियामनुभूय जनिक्रियाश्रयत्वं प्रपद्येत्यर्थः। जातःसन्निति यावत्। अभावं नाशं न गन्ता न प्राप्स्यति। उक्तमर्थं व्यतिरेकमुखेन द्रढयति— यो हि \[इति\]। यो देहादिः पदार्थः भूत्वा न भवति नाशं प्रपद्यते, स म्रियत इत्युच्यते लोके। जनैरिति शेषः। शशशृङ्गादिवारणार्थं भूत्वेति। शशशृङ्ग- गगनकुसुमादीनि अभूत्वैवादर्शनं प्रपद्यन्त इति, न तेषां मृतत्वव्यवहार इति भावः। 

ननु ‘न जायते म्रियते वा कदाचिद्’ इति प्रथमपादे श्रूयमाणस्यैकस्यैव नञः ‘जायते, म्रियते’ इति क्रियाद्वयेऽन्वयात् , ‘नायं भूत्वाऽभविता भूयः’ इत्यनेन द्वितीयपादस्य विवक्षितार्थसिद्धेश्च द्वितीयपादगतौ ‘वा न भूयः’ इत्यत्र ‘वा न’शब्दौ व्यर्थाविति शङ्कायामाह— वाशब्दान्नशब्दाच्चेति। अयमात्मा अभूत्वा भूयः पुनर्भविता च नेत्यन्वयः। तत्र व्यतिरेकदृष्टान्तमाह— देहवदिति। यथा देहः उत्पत्तेः प्रागभूत्वा, अविद्यमानः सन्नित्यर्थः; पश्चाद् भविता भावं सत्तां प्रपत्स्यते, तद्वदित्यर्थः। फलितमाह— तस्मादिति। यस्मादभूत्वा न भविता तस्मादित्यर्थः। प्रागभावाभावादिति यावत्। उक्तमर्थं व्यतिरेकेण द्रढयति— यो हीति। यो घटादिः पदार्थः अभूत्वा प्रागभावं प्रपद्य भविता उत्पत्स्यते, स जायते इत्युच्यते। लोकैरिति शेषः। प्रकृतमाह— नैवमिति। एवं घटादिवदात्मा प्रागभावं प्रपद्य न भविता। अत आत्मा न जायते। ततः किमत आह—यस्मादिति। यस्मादेवं न जायते, तस्मादजः आत्मा, न जायते इत्यजः इति व्युत्पत्तेरिति भावः। एवं मूलस्थम् अजपदं व्याख्याय नित्यपदं व्याचष्टे— यस्मादिति। लोके मृतिशालिन एव वस्तुनः अनित्यत्वव्यवहारादिति भावः। 

[[७४]]

यद्यपीति। विचार्यमाणे सतीत्यर्थः। आद्यन्तयोरिति। जन्मनाशयोरित्यर्थः। सर्वा इति। सर्वासामस्तित्वादिविक्रियाणां जनिपूर्वकत्वान्नाशफलकत्वाच्चेति भावः। शब्दैरेवेति। न तु व्यङ्ग्यमर्यादयेत्येवकारार्थः। आर्थिकादपि निषेधान्निषेधसिद्धेः शाब्दो निषेधो व्यर्थ इत्याशङ्क्य, अर्थान्तरमाह— अनुक्तानामपीति। ननु मध्यभाविविक्रियामध्ये का विक्रिया शाश्वतपदेन प्रतिषिध्यत इत्यत्राह— अपक्षयलक्षणेति। कथमित्यतः तं शब्दं निर्वक्ति— शश्वद्भव इति। शश्वत् सर्वदैकरूपेण भवति विद्यत इति शाश्वतः इति। फलितार्थमाह— नापक्षीयत इति। लोके द्विविधोऽपक्षयः - स्वरूपकृतो गुणकृतश्च। यथा देहस्य वार्धक् ये स्वरूपकृतः, यथा चित्रपटस्य नीलपीतादिगुणक्षयकृतः। स द्विविधोऽप्यात्मनि नास्तीति सहेतुकमाह— स्वरूपेणेति। निरवयवत्वात् स्वरूपेण नापक्षीयते। निर्गुणत्वाच्च गुणक्षयेण [^१_७५]नाप्यपक्षीयते। आत्मेति कर्तुः शेषः। अयमिति वा। पुराणपदमवतारयति— अपक्षयेति। ‘अपक्षयविपरीता वृद्धिलक्षणा विक्रिया पुराण इति पदेन प्रतिषिध्यते’ इत्यन्वयः। कथम्? तत्राह— यो हीति। अवयवागमेन विद्यमानेभ्योऽवयवेभ्यो ऽन्येषामवयवानां मायिकानामागमेन हेतुना यः उपचीयते, सः वर्धते अभिनव इति चोच्यते, लोकैरिति शेषः। न च - वर्धत इत्येवोच्यते, न त्वभिनव इति - वाच्यम् ; देवदत्तः बाल्ये दृष्टं यज्ञदत्तं तारुण्ये दृष्ट्वा ‘कोऽयमभिनव इव भाती’ति प्रत्येतीति लोकप्रसिद्धेः। पुराणपदं व्याचष्टे—पुराऽपि नव एवेति। यथेदानीं तथा पूर्वमप्यभिनव एवात्मा। ततश्च पूर्वापेक्षयेदानीं नवत्वाभावान्नास्य वृद्धिरिति भावः। तत्र हेतुमाह— निरवयवत्वादिति। निरवयवस्यात्मनः अवयवान्तरागमनप्रयुक्तवृद्धिर्न कथमपि स्यादिति भावः। एवं श्लोकस्य पादत्रयं व्याख्याय तुरीयं पादं व्याचष्टे— न हन्यत इति। हन्यत इत्यस्य म्रियत इत्यर्थवचनेन म्रियत इत्यनेन पुनरुक्तिः स्यादिति तद्दोषवारणार्थमाह— न हन्यते न विपरिणम्यत इति। धातूनामनेकार्थत्वादिति भावः। हन्तिरिति [^२_७५]इक्श्तिपौ धातुनिर्देशा’विति कात्यायनस्मरणात् श्तिपा निर्देशः। हन्तिरिति हनधातुरित्यर्थः। अपुनरुक्ततायै पुनरुक्तिदोषाभावायेत्यर्थः। नात्र यकः कर्मविवक्षा, फलाभावात् प्रकृतासाङ्गत्याच्चेत्याह—विपरिणमत इत्यर्थ इति। [^३_७५] कर्तर्येवायं यक्, आर्षत्वादिति भावः। सर्वं सङ्कलय्याह— अस्मिन् मन्त्र इति। 

ननु न जायते, न म्रियते, शाश्वतः, पुराणः, न हन्यते इति जन्मनाशापक्षयवृद्धिविपरिणामाः पञ्चैव विकाराः प्रतिषिद्धाः, न त्वस्तित्वमिति कथं षड्भावविकारप्रतिषेध इति चेत् , मैवम् , अयं भूत्वा नाभवितेत्यनेन तस्य प्रतिषिद्धत्वात्। भूत्वेत्यस्य भवनेनात्मनः सत्तां संपाद्येत्यर्थात्। अथवा - अभूत्वा न भवितेत्यनेन तत्प्रतिषेधः। पूर्वमभूत्वा पश्चाद् भवनेनात्मनः सत्तां न गन्तेत्यर्थात्। ‘षड्भावविकारा वस्तुविक्रियाः’ इत्यस्य षड्भावविकारा इति लोके प्रसिद्धा वस्तुविक्रिया इत्यर्थः। यस्मादेवमिति। यस्मादेवमविक्रिय आत्मेत्यर्थः॥२०॥

[^१_७५] : अपिकारो भिन्नक्रमः- गुणक्षयेणापीति। 

[^२_७५] : ‘इक्श्तिपौ धातुनिर्देशे’ इति पठ्यते।

[^३_७५] : ‘हन्यते’ ‘हन्यमाने’ इति कर्तरि प्रयोगः। तत्रार्षत्वाद् व्यत्ययेन यक्। एतत्सूचनाय भाष्ये ‘विपरिणमते’ इति यकं विना प्रयोगः। पूर्वं ‘विपरिणम्यते’ इत्यादिप्रयोगस्तु यथा- श्रुतानुरूप्याय। 

[[७५]] [[७६]]
</details>

<details><summary>मूलम् - २१</summary>

य एनमित्यादिना वेदाविनाशिनमिति श्लोकमवतारयति। न भवतीत्यस्य आत्मेति कर्तुःशेषः। यः एनमजमव्ययमविनाशिनं नित्यं वेद , हे पार्थ! स पुरुषः कथं कं घातयति, कं हन्तीत्यन्वयः। अविनाशिनित्यपदयोः पौनरुक्त्यं वारयति— अन्त्यभावविकारेति। अन्त्यो यो भावविकारः वस्तुविक्रिया, नाश इत्यर्थः; तेन रहितम्। नाशविपरिणामरूपविकारद्वयवारणार्थं पदद्वयमित्यर्थः। उपजनो जन्म। अत्र अविनाशिनित्याजाव्ययशब्दैः नाशविपरिणामजन्मापक्षयरूपाश्चत्वारो विकाराः प्रतिषिद्धाः। द्योतयन्ति चामी अस्तित्व- वृद्धिविकारद्वयप्रतिषेधमपि, जन्मपूर्वकत्वादस्तित्वस्य, क्षयफलकत्वाद् वृद्धेः, वृद्धिं विना क्षयायोगात्। अधिकृत इति। ज्ञाने इति शेषः। हन्तीत्यत्र प्रकृतिप्रत्ययार्थावाह— हननेति। हनधातोर्हननक्रियाऽर्थः। तदुत्तरवर्तितिप्प्रत्ययस्य कर्तृत्वमर्थः।‘कं हन्ती’त्यस्य किंकर्मक- हननक्रियाश्रय इत्यर्थः। घातयतीति हन्तेर्हेतुमति णिच्। घ्नन्तं प्रेरयति घातयति। इदमेवाह— हन्तारं प्रयोजयतीति। ‘कं घातयति हन्ति क’मित्यस्य फलितार्थमाह— न कंचिदिति। कथमेतदर्थलाभ इत्यत्राह— उभयत्रापीति। ननु किंशब्दस्य प्रश्नार्थत्वं हेत्वर्थत्वं वा अस्तु, किमित्याक्षेपार्थत्वम्? अत आह— प्रश्नेति। आत्मविदः यत्किञ्चित्प्राणिकर्मकहननाश्रयत्वाभावात् प्रश्नासम्भवः। [^१_७७]हेत्वर्थस्य प्रश्नार्थेन तुल्यत्वादसम्भवः, केन हेतुना हन्तीत्यस्य हेतुविषयकप्रश्नवाचित्वाद् वाक् यस्येति भावः। नन्वात्मविदो हननक्रियाश्रयत्वं माऽस्तु नाम, तदतिरिक्तस्तुतिनिन्दादिक्रियाश्रयत्वमस्ति किमित्यत आह— विदुषः सर्वकर्मप्रतिषेध इति। 

[^१_७७] : अनेन ‘हेत्वर्थस्य च तुल्यत्वादि’ति भाष्यं किंशब्दस्य हेत्वर्थत्वेऽपि प्रश्नार्थत्वेन तुल्यत्वादिति व्याख्यातं भवति। अत्र च ‘हेत्वर्थस्य च तुल्यत्वादि’त्यत्र वाक्यसमाप्तिः। ‘विदुषः सर्वकर्मप्रतिषेधः’ इत्यत्र न तस्यान्वयः। 

वस्तुतस्तु ‘हेत्वर्थस्य च तुल्यत्वादि’ति विदुषः सर्वकर्मप्रतिषेधः अभिप्रेतः इत्यत्रान्वेति। तथा चायमर्थः— आत्मनः हननक्रियाकर्तृत्वाभावे यो हेतुः- अविक्रियत्वम् , तस्य क्रियासामान्यकर्तृत्वाभावव्याप्यत्वात् , तत्सामर्थ्यादेव क्रियासामान्यकर्तृत्वाभावः सिध्यति। हेतुसाधारण्ये हेतुमतो विधेयस्यापि साधारण्येन सिद्धिः मीमांसकसंमता। अत एव आतिथ्याप्रकरणगते ‘चतुर्गृहीतान्याज्यानि भवन्ति, न ह्यत्रानूयाजान् यक्ष्यन् भवति’ इत्यत्र हिशब्दोक्तहेतुबलात् , यत्र यत्रानूयाजाभावः- आतिथ्यातोऽन्यत्रापि, तत्रापि चतुर्थचतुर्गृहीताभाव इति उक्तवचनादेवेष्यते। द्र.भाट्टदी.४.१.१७। अयमेवानन्दगिर्यादिसंमतो भाष्यार्थः। इममेवार्थं स्वयं भगवान् भाष्यकारः स्पष्टीकरिष्यति—‘अत्र चात्मनो हननक्रियायाः कर्तृत्वं, कर्मत्वं, हेतुकर्तृत्वं चाज्ञानकृतं दर्शितम्। तच्च सर्वक्रियास्वपि समानं कर्तृत्वादेरविद्याकृतत्वम् , अविक्रियत्वादात्मनः। ....तदेतदविशेषेण विदुषः सर्वक्रियासु कर्तृत्वं हेतुकर्तृत्वं च प्रतिषेधति भगवान् वासुदेवो विदुषः कर्माधिकारा- भावप्रदर्शनार्थम् — ‘वेदाविनाशिनं...कथं स पुरुषः’ इत्यादिना।’(भ.गी.२.२१) इति। 

[[७७]]

विदुषः सर्वकर्मासम्भवे को हेतुर्भगवताऽभिप्रेत इति पृच्छति— विदुष इति। पश्यन् जानन्नित्यर्थः। उत्तरयति— ननूक्तमिति। आत्मनः कर्मासम्भवकारणविशेषः अविक्रियत्वम् उक्तं ननु उक्तं खलु ‘य एनम्’ इति श्लोकेनेति भावः। तत्र शङ्कते— सत्यमि- त्यादिना। सत्यमविक्रियत्वमुक्तम् , तु किं तु , सः - विधेयप्राधान्यात्पुंस्त्वम् - अविक्रियत्वरूपः कारणविशेषः न विदुषो नास्ति। तत्र हेतुमाह— अन्यत्वादिति। अविक्रियादात्मनः इति निर्धारणे[^१_७८]  पञ्चमी। विदुषः अन्यत्वाद् भिन्नत्वात्। अविक्रियत्वमात्मन उक्तम् , न तु विदुषः; विद्वांस्तु भिन्न एवात्मन इति कृत्वा कथं विदुषः सर्वकर्मासम्भवे आत्मगतमविक्रियत्वं हेतुः स्यात्? न कथमपीत्यर्थः। तदेव प्रपञ्चयति— न हीति। अविक्रियात्मतत्त्वविदः पुरुषस्य यदि कर्मासम्भवस्तर्हि अविक्रियस्थाणुविदोऽपि कर्मासम्भव एवेत्यर्थः। परिहरति— नेति। हेतुमाह— विदुष आत्मत्वादिति। य आत्मानं वेत्ति स विद्वानात्मैव, यः स्थाणुं वेत्ति न स स्थाणुः। अतो न दृष्टान्तदार्ष्टान्तिकयोः साम्यमिति भावः। ननु देहादिसंघातस्यास्तु विद्वत्तेत्यत आह— नेति। देहादिसमूहस्य जडत्वान्न विद्वत्तेति भावः। फलितमाह— अत इति। देहादिसंघातस्य विद्वत्ताऽसम्भवादित्यर्थः। पारिशेष्यादिति। उक्तातिरिक्तः शेषः; स एव परिशेषः; तस्य भावः पारिशेष्यं; तस्मात्। आत्मानात्मानौ द्वावेव लोके पदार्थौ। तत्रानात्मनोऽविद्वत्तायां सिद्धायामात्मैव परिशिष्ट इति पारिशेष्यादात्मैव विद्वानित्यर्थः। असंहत इति एकत्वादसङ्गत्वाच्चान्यैरमिलित इत्यर्थः। तस्य विदुष इति। आत्मनो विदुष इत्यर्थः। 

[^१_७८] : ‘पञ्चमी विभक्ते’ (पा.सू.२.३.४२) इति सूत्रेणेति शेषः। 

[[७८]]

आक्षेपस्वरूपमाह— कथं स पुरुष इति। कथं स पुरुषः पार्थ! कं घातयति, हन्ति कमितीत्यर्थः। ननु अविक्रिये आत्मनि विद्वत्तारूपस्य विकारस्य कथं सङ्गतिः? अत आह— यथेति। शब्दाद्यर्थस्य शब्दस्पर्शरूपरसगन्धात्मकविषयपञ्चकस्य, तदाश्रयघटादिद्रव्यस्य च बुद्ध्याद्याहृतस्य इन्द्रियसहकृतान्तःकरणेन गृहीतस्य सतः - चक्षुरादीन्द्रियद्वारा निर्गतान्तःकरणवृत्तौ घटादिविषयाकारेण परिणम्य ‘घटोऽयम्’ इत्यादिविषयज्ञानं जनयन्त्यां सत्यामित्यर्थः, - अविक्रिय एव सन् आत्मा बुद्धिवृत्त्यविवेकविज्ञानेन बुद्धिवृत्तेरात्मनश्च तादात्म्याध्यासप्रयुक्तेन विवेकज्ञानाभावेन हेतुना, अविद्यया उपलब्धा प्रमाता कल्प्यते। अविद्यया यद् बुद्धिवृत्त्यविवेकविज्ञानं तेनेति वाऽन्वयः। अस्मिन् मते कल्प्यत इत्यस्य लोकैरिति कर्तुःशेषः। काकाक्षिन्यायेनाविद्यया कल्प्यत इत्येव वा। अविक्रियस्याप्यात्मनः अविद्याकृताद् विषयाकारपरिणतबुद्धिवृत्तितादात्म्याध्यासाद् यथा प्रमातृत्वव्यवहारः कल्पित इति पर्यवसन्नार्थः। एवमेव असत्य- रूपया, अविद्यामयत्वादिति भावः, आत्मानात्मविवेकविज्ञानेन ‘अहं ब्रह्मास्मी’त्यादिरूपेणेत्यर्थः[^१_७९], बुद्धिवृत्त्या विद्यया तत्तादात्म्या- ध्यासादित्यर्थः; परमार्थतोऽविक्रिय एवात्मा विद्वानित्युच्यते। महावाक्यार्थ\[महावाक् य\]जन्याहम्ब्रह्मास्मीत्याद्याकारकबुद्धिवृत्तितादा- त्म्याध्यासाद् अविक्रियस्याप्यात्मनस्तथा विद्वत्त्वव्यवहारः कल्पित इति परमार्थः। ‘अहं ब्रह्म’ इत्याद्याकारकबुद्धिवृत्तेः विद्यारूपत्वात् तत्तादात्म्याध्यासेनात्मनः प्राप्तं विद्वत्त्वम् , यथा विषयग्राहिबुद्धिवृत्तितादात्म्याध्यासाद् विषयग्राहित्वलक्षणं प्रमातृत्वम् , तद्वत्। अनेन चाध्यासिकेन बुद्धिवृत्तिसम्बन्धेन न कोऽप्यात्मनोऽस्ति विकार इति भावः।

[^१_७९] : आत्मानात्मनोः विवेकः भेदः, तदुपलक्षितस्यात्मनो विज्ञानेनेत्यर्थः। तथा च ‘अहं ब्रह्मास्मी’त्याकारेणेति फलितम्। तस्य बुद्धिवृत्त्या सामानाधिकरण्येनान्वयः। 

[[७९]]

ननु विदुषः सर्वकर्मासम्भवे ‘ज्योतिष्टोमेन यजेत’ इत्यादिविधीनां का गतिः? इत्यत आह— विदुष इत्यादि। ननु कर्माण्येवाविदुषो विहितानीति कोऽयं नियमः? ‘आत्मा वा अरे द्रष्टव्यः’ इत्यादिना विद्याऽप्यविदुष एव विधीयत इति पृच्छति कश्चित्— नन्वित्यादिना। तत्रेति। एवं सतीत्यर्थः। ‘यानि कर्माणि शास्त्रेण विधीयन्ते तान्यविदुष एव, न तु विदुष इति विशेषो नियमो नोपपद्यते’ इत्यन्वयः। या तु विद्या शास्त्रेण विहिता सा विदुष एवेति नियमासिद्धेरिति भावः। यदि विद्या विदुष एव विहितेति नियमः सिध्येत् , तर्हि कर्माण्यविदुष एवेति नियमः सिध्यतु , न तु तदस्तीति तत्त्वम्। न च - विद्याकर्मद्वयमपि अविदुष एव विहितं, न तु विदुषः कोऽपि विधिरिति - वाच्यम् ; ‘ज्ञानयोगेन सांख्यानाम्’ इति विदुषो विद्याविधेर्वक्ष्यमाणत्वात्। परिहरति— नेति। अनुष्ठेयस्य भावाभावाभ्यामविदुषः कर्माणि, न तु विदुषः इति विशेषस्योपपत्तेरित्यर्थः। तदेव प्रपञ्चयति— अग्निहोत्रेति। अग्निहोत्रादिविधि- वाक्यार्थज्ञानानन्तरम् अनेकसाधनोपसंहारपूर्वकमग्निहोत्रादि कर्मानुष्ठेयम्। साधनानि उपकरणानि। उपसंहारः सम्पादनम्। कस्या- नुष्ठेयम्? अत आह— कर्तेति। ‘अहं कर्ता, ममेदं कर्तव्यम्’ इत्येवम्प्रकारकं विज्ञानं यस्यास्ति तस्याविदुषः। यथा अविदुषः कर्मानुष्ठेयं भवति, तथा, विदुषः इति शेषः; ‘न जायते’ इत्याद्यात्मस्वरूपविध्यर्थज्ञानोत्तरकालभावि किञ्चिदनुष्ठेयं कर्म न भवतीत्यन्वयः। आत्मस्वरूपप्रतिपादकवाक्यार्थः इह आत्मस्वरूपविध्यर्थः इत्युक्तः। न ह्यात्मस्वरूपे कश्चिद् विधिरस्ति। यद्वा ‘आत्मा वा अरे द्रष्टव्यः श्रोतव्यः’ इत्यादयः तदर्थज्ञानोत्तरकालभावीत्यर्थः। ‘नाहं कर्ता, नाहं भोक्ते’त्यादिना शास्त्रेण आत्मैकत्वाकर्तृत्वज्ञानादन्यन्नोत्पद्यते। ‘नाहं कर्ता, नाहं भोक्ते’त्यादिशास्त्रमात्मन एकत्वमकर्तृत्वं च बोधयति, न त्वन्यदित्यर्थः। एष विशेष इति। ‘कर्ताऽहं, ममेदं कर्तव्यम्’ इति विज्ञानवतो विदुषः शास्त्रेण ‘वसन्ते वसन्ते ज्योतिषा यजेते’त्यादिना कर्माणि विहितानि। विदुषस्तु ‘कामः कर्ता नाहं कर्ते’त्यादिना शास्त्रेण आत्मैकत्वाकर्तृत्वज्ञानमात्रमुत्पन्नमित्ययं विशेष उपपद्यत इत्यर्थः। एतेन विदितविद्यस्य पिष्टपेषणवद् विद्याविधानानर्थक् यमिति प्रश्नो दत्तोत्तरः; विद्याविधानाभावात्। 

[[८०]]

ननु विदुषः ‘नाहं कर्ता’ इत्यादिना आत्मैकत्वाकर्तृत्वज्ञानमात्रमुत्पन्नम् इतीदमयुक्तम् ; तज्ज्ञानोत्पत्तेः प्राक् तस्य विद्वत्ताया एवाभावादिति चेत् , सत्यम् ; अत एवात्माकर्तृत्वज्ञानान्नान्यदुत्पद्यते इत्युक्तम् ; तज्ज्ञानं तु प्रागेव सिद्धमिति। न च तर्हि विद्या व्यर्थेति वाच्यम् ; आत्मविदः कर्मसु नाधिकारः; किन्तु स्वस्वरूपदर्शन एवेत्येतदर्थं विद्याया आवश्यकत्वात्। वस्तुतस्तु विद्या नाम आत्मानात्मविवेकज्ञानम् ।‘अहमात्मा, देहादिरयमनात्मा’ इत्येवंप्रकारकं विवेकविज्ञानमेव विद्या। अस्यां हि ‘कर्ताऽहम्’ इत्यविद्वान् नाधिक्रियते, विरोधात्। किन्तु ‘न जायते’ इत्याद्यात्मस्वरूपं विद्वानेवाधिक्रियते, आत्मानात्मस्वरूपज्ञानपूर्वकत्वाद् आत्मानात्म- विवेकविज्ञानस्य। तस्मादात्मानात्मस्वरूपज्ञानिन एव विदुषः आत्मानात्मविवेकविज्ञानरूपविद्यायामधिकार इति न पिष्टपेषणात्मक- दोष इति। 

[[८१]]

अविदुष एव कर्मस्वधिकार इतीममंशं प्रपञ्चयति— यः पुनरिति। यः पुनः यस्तु आत्मानं ‘कर्ताऽहम्’ इति वेत्ति जानाति। अवश्यं भवतीत्यवश्यम्भावि, तस्मिन् यज्ञादिकर्मणीत्यर्थः। अनुष्ठेयमिति बुद्धिः अनुष्ठेयबुद्धिः। तदपेक्षया तद्बुद्ध्यपेक्षया। अधिकृत इति। कर्मस्विति शेषः। कर्माणीति। विहितानीति शेषः। विशेषितस्येति। अविक्रियात्मज्ञानवतः इत्यर्थः। ‘वेदाविनाशिनं नित्यम्’ इति विविच्य दर्शितस्येति यावत्। ‘कथं स पुरुषः’ इति कर्माक्षेपवचनाच्चेत्यन्वयः। उपसंहरति— तस्मादिति। अविक्रियात्मस्वरूपं विदुषः सर्वकर्मासम्भवादित्यर्थः। विदुषोऽपि प्रारब्धवशाल्लोकानुग्रहार्थं वा कर्मसु प्रवृत्तिः स्याज्जनकवद् वासुदेववच्चेत्याशङ्क्याह— मुमुक्षोश्चे- ति। मुक्तत्वाज्जनकादीनां न कुत्राप्यधिकारः इति भावः। अथवा अविदुषोऽपि मुमुक्षोः संन्यास एवाधिकारः, विद्यासंन्यासो विविदिषा- संन्यासश्चेति संन्यासद्वयदर्शनात्। गृहस्थस्य कर्मसु प्रवृत्तस्य दारापत्यादिकुटुम्बपोषणालसस्य वेदान्तश्रवणमननाद्यसम्भवात् , तं विना आत्मज्ञानालाभाच्चात्मानं जिज्ञासुः पुरुषः संसाराद्भीतः तीव्रमुमुक्षुः सद्य एव प्रव्रजेत् ,‘यदहरेव विरजेत् तदहरेव प्रव्रजेदि’ति श्रुतेः; इतीममर्थं दर्शयितुं मुमुक्षोश्चेत्युक्तम्। एतेनाविदुषोऽप्यमुमुक्षोरेव कर्मस्वधिकार इति सिद्धम्। 

स्वोक्तार्थे भगवन्तं वासुदेवमेव प्रमाणयति— अत एव भगवानिति। अत एव विदुषां ज्ञाने, अविदुषां कर्मणि चाधिकार- सत्त्वादेवेत्यर्थः। विदुषः कर्मण्यधिकाराभावादेवेति वा। प्रदर्शयिष्यतीति। तृतीयाध्याये—‘प्रकृतेः क्रियमाणानि गुणैः कर्माणि सर्वशः। अहङ्कारविमूढात्मा कर्ताऽहमिति मन्यते॥ तत्त्ववित्तु महाबाहो गुणकर्मविभागयोः। गुणा गुणेषु वर्तन्त इति मत्वा न सज्जते॥’ इति श्लोकद्वयेनेति भावः। तत्र हि ‘तत्त्ववित्तु’ इति तुशब्दात् ‘प्रकृते’रिति श्लोकोऽतत्त्वविद्विषयः। ‘अहङ्कारविमूढात्मा कर्ताऽहमिति मन्यते’ इत्यनेन तत्त्वविद् नाहं करोमीति मन्यते इति सिद्धम्। तदेतदाह— अतत्त्वविदित्यादिना। तथा पञ्चमाध्याये— ‘सर्वकर्माणि मनसा संन्यस्यास्ते सुखं वशी। नवद्वारे पुरे देहे नैव कुर्वन्न कारयन्॥’ इति वक्ष्यतीत्याह— तथा चेति।

[[८२]]

तत्रेति। विदुषो नास्ति कर्माधिकार इत्यत्रेत्यर्थः। पण्डितमात्मानं मन्यन्ते पण्डितम्मन्याः; लोकाः एतान् पण्डितान् न मन्यन्ते; किन्तु स्वयमेव स्वानित्यर्थः। अपण्डिताः इति यावत्। 

न जायत इति। यदि ‘न जायते’ इत्यादिना शास्त्रेण अविक्रिय आत्मैक इति ज्ञानं श्रोतुर्नोत्पद्यते, तर्हि किमर्थं तच्छास्त्रम्? 

ननु संन्यासात्प्राग् वेदान्तशास्त्रश्रवणे नास्त्यधिकारः, ‘शान्तो दान्त उपरतः’ इति श्रुतिगतोपरतशब्दस्य संन्यासार्थ- वचनात्[^१_८३]। गीताशास्त्रं च वेदान्तशास्त्रमेव, ‘भगवद्गीतासूपनिषत्सु’ इत्युक्तत्वात् ; ‘न जायते’ इत्यादिना विदितात्मतत्त्वस्यैव सर्वकर्म- संन्यासाधिकारं ब्रूते भगवान् ; अतः परस्पराश्रयदोषः; संन्यासे सति ‘न जायते’ इति शास्त्रोपदेशः; ‘न जायते’ इति शास्त्रोपदेशे सति संन्यासः - इति चेत्? मैवम् ; गृहस्थानामपि जनकादीनां वेदान्तश्रवणदर्शनात्। श्रुतिस्तु वेदान्तश्रवणे संन्यासिनां मुख्याधिकारं ब्रूते। तेनाश्रमान्तराणामस्ति गौणोऽधिकारः। यद्वा संन्यासिनां वेदान्तश्रवणादिष्वेवाधिकारो, न त्वन्यत्रेति नियमार्थमुपरतपदम्। अथवा उपरतिर्न संन्यासः, किन्तु चित्तविक्षेपाभावः; स हि गृहस्थस्याप्युपपद्यते, जनकवत्। वस्तुतस्तु अधीतसाङ्गस्वाध्यायस्य शमदमादिसंस्कृतस्य वेदान्तशास्त्रेऽधिकारः इति ‘अथातो ब्रह्मजिज्ञासा’ इति सूत्रेण प्रतिपादितम्। स्वाध्यायो वेदः, तस्मिन्नेव सन्त्युपनिषदः इति कृत्वा ब्रह्मचर्याश्रमे एव वेदान्तश्रवणं सम्पद्यते द्विजस्य। व्याकरणादिना च वेदान्तानामर्थमापाततो जानाति। ततश्च ‘अविक्रियः आत्मा’ इति विज्ञानं तस्योपपद्यते; तदेवापातब्रह्मात्मज्ञानं द्रढयितुं यावद्ब्रह्मात्मसाक्षात्कारं वेदान्तश्रवणमननादि- कस्य कर्तव्यत्वाद् आश्रमान्तरेषु कर्मबाहुल्येन तदसम्भवान्मुमुक्षुरयं विद्वान् संन्यस्य ब्रह्मनिष्ठगुरूपसत्तिं कृत्वा वेदान्तश्रवणमननादिकं करोतीत्येष घण्टापथः। अतो न संन्यासवेदान्तश्रवणयोरन्योन्याश्रयदोषः; आपाततो वेदान्तश्रवणानन्तरं प्राधान्येन वेदान्तश्रवण- मित्युक्तत्वात्। अत एव वेदान्तश्रवणे गृहस्थानामप्यधिकारः इति, संन्यासिनामेवाधिकारः इति च पक्षद्वयं प्रवृत्तम् - वेदान्त- श्रवणस्यापातत्वप्राधान्याभ्याम्। ये तु महानुभावाः प्रारब्धसुकृतातिशयवशात् सकृद्वेदान्तश्रवणादेव ब्रह्मात्मापरोक्ष्यं लभन्ते शुकजनकवामदेवादिवत् , तेषां तु न क्वाप्यधिकारः, आत्मन्यधिकारासम्भवादिति बोध्यम्। 

[^१_८३] : संन्यासरूपार्थबोधकत्वादित्यर्थः। 

[[८३]]

ननु शास्त्रादपि कथमप्रसिद्धार्थाभ्युपगमः? अत आह— यथा चेति। धर्माधर्मौ तत्प्रयुक्तदेवनारकशरीरविशेषपरिग्रहौ च प्रत्यक्षादिप्रमाणाविषयत्वेनाप्रसिद्धावपि यथा आगमप्रामाण्यादास्तिकैरभ्युपगम्येते, तद्वदात्माविक्रियत्वादिकमपीत्यर्थः। ननु धर्माधर्म- स्वर्गनरकादीनां प्रत्यक्षाविषयत्वेऽपि मनोवाग्विषयत्वमस्ति, मनसा इदमीदृशमिति सङ्कल्पयितुं , वाचा वक्तुं च सुशकत्वात्। अतः तत्र शास्त्रं प्रमाणं भवतु नाम, ‘यतो वाचो निवर्तन्ते, अप्राप्य मनसा सह’ इति श्रुत्या वाङ्मनसागोचरे ब्रह्मणि कथं शास्त्रस्य प्रामाण्यमिति पृच्छति— करणागोचरत्वादिति। करणानां विषयग्रहणसाधनानां मनआदीनामगोचरत्वाद्धेतोः शास्त्रोपदेशादात्माकर्तृत्वादिविज्ञानं नोत्पद्यत इति पूर्वपक्षार्थः। परिहरति सिद्धान्ती— नेति। हेतुमाह— मनसैवेति। ‘अप्राप्य मनसा सह’ इति श्रुतिविरोधं परिहरति— शास्त्रेति। असंस्कृतेन मनसा सहेति तच्छ्रुत्यर्थान्न दोष इति भावः। 

ननु आत्मनः संस्कृतमनोवेद्यत्वाभ्युपगमे स्वतःसिद्धत्वं नित्यापरोक्षत्वं च हीयेतेति चेत्? मैवम् ; नित्यापरोक्षः स्वतःसिद्धो ऽप्यात्मा अविद्यया परोक्ष इव, साध्य इव च प्रतिभाति; तदविद्यानिरसने तु संस्कृतं मनः करणम् , तादृशमनोवृत्त्या ‘अहं ब्रह्म’ इत्याकारिकया विद्यया नष्टायामविद्यायामविक्रिय आत्मा स्वयंप्रभः स्वयं स्फुरतीति। ननु आत्मनः अकर्तृत्वान्मनसः करणत्वेन कर्तृत्वाभावाच्च कथमत्र मनोव्यापारसिद्धिः, कर्त्रधीनो हि करणव्यापार इति चेत्? उच्यते— अस्ति बुद्ध्यवच्छिन्नचैतन्यलक्षणः अविद्याकल्पितः प्रमाताऽत्र कर्ता; स चात्मानं मनसा वेत्ति – ‘नाहमवच्छिन्नः, किन्तु परिपूर्णोऽविक्रियः आत्मैव, ज्ञानघनेऽसङ्गे मय्यात्मनि कालत्रयेऽप्यविद्यायास्तत्कार्यबुद्ध्यादीनां वा वृत्त्ययोगाद्’ इति। 

[[८४]]

तदधिगमायेति। आत्मनोऽविक्रियत्वैकत्वादिज्ञानाय अनुमाने ‘आत्मा अविक्रियः, निरवयवत्वाद् , व्यतिरेकेण घटादिवद्’ इत्याद्यनुमाने सति, आगमे ‘न जायते’ इत्यादिशास्त्रे च सति ज्ञानं नोत्पद्यते इत्येतत् साहसमेव। सति कारणे कुतः कार्यानुदय इति भावः। 

ज्ञानं चेति।\[ज्ञानम्\]‘अविक्रिय एकोऽकर्ता आत्मा’ इत्येवंरूपम्। अज्ञानं ‘कर्ताऽहं भिन्नोऽहं भोक्ताऽहम्’ इत्येवंरूपम्। सर्वक्रियासु गमनादिसमस्तक्रियासु। सर्वक्रियास्वपि आत्मनः कर्तृत्वादेरविद्याकृतत्वरूपं तत् पूर्वोक्तं समानमित्यन्वयः। यद्वा तत् आत्मनः कर्तृत्वादेरविद्याकृतत्वं च सर्वक्रियास्वपि समानमित्यन्वयः। तत्र हेतुमाह— अविक्रियत्वादात्मन इति। अविक्रियत्वादात्मनः सर्वक्रियानिरूपितकर्तृत्वादिविकारो नोपपद्यत इत्यर्थः। अविशेषेणेति। हननादिविशेषाभावेनेत्यर्थः। 

विशेषितत्वादिति। कर्मणां [^१_८४]सर्वविशेषणस्य दत्तत्वादित्यर्थः। सर्वेति। मनोव्यापाराभावे सर्वव्यापाराणां भावानुपपत्तेरि- त्यन्वयः। तत्र हेतुमाह— तत्पूर्वकत्वादिति। मानसिककर्माणि नाम सङ्कल्परूपमनोव्यापारा एव। गच्छेयं वदेयं हन्यामित्येवम् आदौ मनसा सङ्कल्प्यैव सर्वोऽपि गमनभाषणहननादिक्रियाः वाचिकीः कायिकीश्च करोति, न त्वसङ्कल्प्येत्यर्थः। ‘तदैक्षत’ इतीश्वर- जगत्सृष्ट्यादिव्यापारस्यापि सङ्कल्पपूर्वकत्वश्रवणादिति भावः। पुनः शङ्कते पूर्ववादी— शास्त्रीयाणामिति। वेदपाठज्योतिष्टोमादीना- मित्यर्थः। नैवेति। अशास्त्रीयाणि सर्वाणि कर्माणि मनसा संन्यस्येत्युक्तौ ‘नैव कुर्वन्’ इत्यादि व्यर्थम् , मनसा संन्यस्येत्यनेनैव वाचा कायेन चाकरणस्य सिद्धत्वादित्यर्थः। सिद्धान्ते तु मनसा विवेकबुद्ध्या कर्मादावकर्मदर्शनेन संत्यज्येत्यर्थ इति। [^२_८४]आत्मसमवायिकर्तृत्वकारयितृत्वयोर्वारणार्थं ‘नैव कुर्वन् न कारयन्’ इति च वक्ष्यति। मरिष्यत इति। आसन्नमरणस्येत्यर्थः। गमनभोजनादिसर्वकर्मोपरमः तस्यैव सञ्जाघटीतीति भावः। न जीवत इति। जीवतस्तु भोजनादिकर्माण्यवर्जनीयानीति भावः। आस्त इति। ‘आस उपवेशने’ इति धातोर्वर्तमाने लड् विधानात् जीवत एव सिद्धिरिति भावः। तदेव प्रपञ्चयति— न हीति। मृतः कथं सर्वाणि कर्माणि संन्यस्य देहे तिष्ठेदित्यर्थः। ननु ‘सर्वकर्माणि मनसा नवद्वारे पुरे देहे संन्यस्य निक्षिप्य नैव कुर्वन् न कारयन् वशी आस्ते’ इति श्लोकस्या- न्वयमाशङ्कते— अकुर्वत इति। अकुर्वतोऽकारयतश्च आत्मनः सर्वकर्माणि मनसा देहे संन्यस्य वशी सुखमास्त इति सम्बन्धः, न तु ‘देह आस्ते’ (इति) इत्यन्वयः। संन्यासक्रियाधिकरणत्वमेव देहस्य, न तूपवेशक्रियाधिकरणत्वमिति परमार्थः। ‘देहेन कर्माणि क्रियन्ते, कार्यन्ते च, न तु मया’ इत्यनुसन्धानपूर्वकं सर्वकर्माणि कर्तव्यानि विदुषोऽपीति पूर्वपक्ष्याशयः। परिहरति— नेति। हेतुमाह— सर्वत्रेति। अविक्रिये आत्मनि देहाधिकरणककर्मसंन्यासक्रियाकर्तृत्वमपि नोपपद्यत इत्यर्थः। न च सर्वकर्मत्यागकर्तृत्वमपि कथमिति वाच्यम् ; सर्वकर्मत्यागस्य निवृत्तिरूपस्याक्रियात्वात् ; निक्षेपस्य च क्रियात्वादिति। किञ्च देहे आस्ते इति पदयोः साकाङ्क्षत्वमस्ति, न तु देहे संन्यस्येति पदयोरित्याह— आसनेति। आधेयनिष्ठा ह्यासनक्रिया स्वाधिकरणमाधारमाकाङ्क्षते, आस्ते इत्युक्तौ, क्वास्ते? इत्याकाङ्क्षाया उत्थितत्वादित्यर्थः। न च घटं भुवि निक्षिप्येति निक्षेपक्रियाया अप्यधिकरणापेक्षत्वमस्तीति वाच्यम् ; सरूपस्य घटादेर्निक्षेपस्याधिकरणापेक्षत्वेऽपि नीरूपकर्मनिक्षेपो नाधिकरणापेक्षः; न हि ‘गमनं निक्षिप्ये’त्युक्तौ कुत्र निक्षिप्येत्याकाङ्क्षा जायते। दोषान्तरमाह— सम्पूर्व इति। न्यासशब्दस्य निक्षेपार्थकत्वेऽपि संन्यासशब्दो न निक्षेपार्थः, उपसर्गवशादर्थान्तरप्रतीतेः। ‘अतः संन्यस्य सर्वाणि कर्माण्यात्मावबोधतः’ इत्यादिप्रयोगादिति भावः। उपसंहरति— तस्मादिति। ‘सर्वकर्माणि मनसे’त्यादिना विदुषां सर्वकर्मसंन्यास एवाधिकार इति भगवता वक्ष्यमाणत्वादित्यर्थः।

[^१_८४] : सर्वेति विशेषणस्येत्यर्थः।

[^२_८४] : आत्मसमवेतेत्यर्थः।

[[८४]] [[८५]] [[८६]] 

न कर्मणीति। ननु विदुषो जीवतः सर्वकर्मसंन्यासो दुर्लभः, भोजनादिकर्मणामवर्जनीयत्वादिति चेत्? मैवम्। यानि शास्त्रेण विहितानि, यानि च निषिद्धानि तेषु अविद्वानेवाधिकारी, न तु विद्वानित्येतावत एवेह विवक्षितत्वात्। भोजनादीनि तु अविहितत्वाद् अनिषिद्धत्वाच्च न कर्माणीति। यद्यविद्वान् भोजनादावधिक्रियते शास्त्रात् तर्हि तत्र विदुषोऽधिकारो न भवेदेव, न तु तथाऽस्ति। तस्मान्न भोजनादेः कर्मत्वम् , नापि तत्र प्रवर्तमानस्याधिकृतत्वमिति संक्षेपः। 

अत्राह रामानुजः— ‘स पुरुषो देवमनुष्यतिर्यक्स्थावरशरीरेष्ववस्थितेष्वात्मसु कमप्यात्मानं कथं घातयति, कं वा कथं हन्ती’ति। तदयुक्तम् , ‘अविनाशि तु तद्विद्धि येन सर्वमिदं ततम्’ ‘य एनं वेत्ति हन्तारम्’ ‘अजो नित्यः शाश्वतोऽयं पुराणः’ ‘वेदाविनाशिनं नित्यं य एनमजमव्ययम्’ ‘अन्तवन्त इमे देहा नित्यस्योक्ताः शरीरिणः’ ‘नवानि देही’ ‘नैनं छिन्दन्ति शस्त्राणि’ ‘अच्छेद्योऽयम्’ ‘अव्यक्तोऽयम्’ ‘आश्चर्यवत्पश्यति कश्चिदेनम्’ इत्यादिषु सर्वत्राप्यात्मन एकत्वेनैव निर्देशात् ; अनेकत्वे परिच्छिन्न- त्वेनानित्यत्वप्रसङ्गात्। निरवयवत्वात् परमाणुपुञ्जवदात्मसमूहस्य नानित्यत्वमिति न वाच्यम् ; निरवयवपरमाणुपुञ्जस्यैवानभ्युगमात्। न हि निरवयवानां परमाणूनां पुञ्जत्वं स्यात् ; सावयववस्तुसंयोगात् खलु पुञ्जलाभः? सावयवस्य वस्तुनः उपचयो, न तु निरवयवस्येति त्वयाऽप्युक्तं प्राक्। न च - पुञ्जो माऽस्तु नाम; निरवयवाः परमाणवः सन्ति नित्याः यथा, तथा आत्मान इति - वाच्यम् , निरवयवपरमाणूनामेवाप्रमाणत्वात् ; मार्तिकाद्यणुपुञ्जस्यैव घटादिकार्योपादानत्वात् ; परमाणुकारणवादस्य च शारीरकमीमांसायां प्रत्याख्यातत्वात्[^१_८७]। निरवयवपरमाणुतुल्यस्यात्मनः सर्ववस्तुसंयोगाभावेन सर्वावभासकत्वासम्भवात् , ‘तस्य भासा सर्वमिदं विभाति’ इति श्रुत्या आत्मनः सर्वावभासकत्वस्योक्तत्वात् ; तत्रात्मा नाम ईश्वरः इत्यभ्युपगमेऽपीश्वरस्यापि जीवादपि सूक्ष्मत्वेन सुतरां सर्वावभासकत्वासम्भवाच्च। 

तथा देवमनुष्यतिर्यक्स्थावरशरीरावस्थितात्मस्विति मूलाद् बहिः पदपरम्पराकल्पनमप्यप्रमाणम् , ‘य आत्मानं नित्यं वेद स कथमात्मानं हन्ती’त्युक्तौ ‘यस्त्वनित्यं वेद स हन्त्येवात्मान’मित्यापतति, तच्चानिष्टम् , विदितस्याविदितस्य वा आत्मनः नित्यत्वात्। न हि ज्ञानमात्रेणात्मनः स्यान्नित्यत्वं ज्ञानात्पूर्वमविद्यमानम्। तस्माद् यो वेद सः इत्यपार्थम्। यदि मूलकर्तुरियं विवक्षा स्यात् तर्हि - ‘कः कथं नित्यमात्मानं हन्ति कं घातयत्यपी’त्येव ब्रूयात्। किञ्च ‘कम्’ इत्यपि व्यर्थमेव, सर्वत्र ज्ञानैकाकारत्वादिभिरात्मनः एकरूपत्वस्य त्वयाऽपीष्यमाणत्वात्। ‘कः कथं नित्यमात्मानं हन्ति वा घातयत्यपि’ इत्येव ब्रूयात्। अपि च नित्यात्मविदः नित्यात्महननाक्षेपेण अनित्यानात्महननं निराक्षेपं प्राप्तम्। नित्यात्मकर्मकहननेतरक्रियाश्रयत्वं च प्राप्तम्। उभयमपीदमनिष्टम् , ‘मा हिंस्यात् सर्वा भूतानि’ इति विद्वदविद्वत्साधारण्येन निषिद्धाया हिंसाया आत्मज्ञे विदुषि प्रसक्तत्वात् , पश्वादिप्राणिहिंसायामपि नात्मनो हिंसा, किं त्वनात्मनो देहस्यैव हिंसेत्यनात्महननस्य विदुषो निराक्षेपत्वात्। तथा नित्यात्मानं विद्वान् न हन्ति न घातयति, किन्तु स्तौति निन्दति तिरस्करोतीत्येवं विदुषः आत्मदूषणादिकं हि नरकावहम्। तस्मादात्मविदः सर्वकर्माधिकारासम्भव एवानेन श्लोकेनोच्यत इत्यनवद्यम्॥२१॥

[^१_८७] : द्र.ब्र.सू. २.२.१२-१७।

[[८७]]
</details>

<details><summary>मूलम् - २२</summary>

‘वासांसी’ति श्लोकमवतारयति— तत्रेत्यादिना। तत्र ‘न जायते’ इति श्लोके इत्यर्थः। ‘अविनाशि तु तद्विद्धि’ इति श्लोके इति वा। तदविनाशित्वं किमिवेति शङ्कायामुच्यते— वासांसीति। यथा नरः जीर्णानि वासांसि विहाय अपराणि नवानि वासांसि गृह्णाति, तथा देही जीर्णानि शरीराणि विहाय अन्यानि नवानि शरीराणि संयातीत्यन्वयः। श्लोकस्थक्रमेण पदानामर्थमाह— वासांसि वस्त्राणीत्यादिना। पुरुषः मनुष्य इत्यर्थः। यथा जीर्णवस्त्रत्यागात् , नूतनवस्त्रधारणाच्च देहस्य न काऽपि वृद्धिक्षयादिलक्षणा जन्मनाश- लक्षणा च विक्रिया, तद्वज्जीर्णदेहत्यागात् , नूतनदेहस्वीकाराच्च न काऽपि विक्रिया देहिनः इत्यर्थः॥२२॥

[[८८]]
</details>

<details><summary>मूलम् - २३</summary>

नैनमिति। एनं शस्त्राणि न छिन्दन्ति, एनं पावको न दहति, एनमापो न च क्लेदयन्ति, एनं मारुतो न शोषयतीत्यन्वयः। विश्लेषो वियोगः॥२३॥

[[८९]]
</details>

<details><summary>मूलम् - २४</summary>

अच्छेद्य इति। अयमच्छेद्यः, अयमदाह्यः, अयमक्लेद्यः, अयमशोष्य एव च। अयं नित्यः, सर्वगतः, स्थाणुः, अचलः, सनातनश्च भवतीति शेषः। नित्यत्वादिति। अनित्यस्य घटादेः सर्वगतत्वादर्शनादिति भावः। सर्वदेशसर्वकालसर्ववस्तुगतत्वं हि सर्वगतत्वम् , तत् कथं परिच्छिन्नस्यानित्यस्य स्यादिति बोध्यम्। इत्येतत् इति यावदित्यर्थः। अचलश्चलनरहितः। परिपूर्ण इति यावत्। सनेति सदार्थेऽव्ययम्। चिरार्थे इति केचित्। ‘सायञ्चिरम्’ इति सूत्रेऽव्ययग्रहणात् सनाशब्दाद् भवार्थे ट्युट्युलोरन्यतरप्रत्ययः तुडागमश्च। निष्पन्नः सिद्धः, जात इति यावत्। अभिनव इति। सदाऽपि नव इत्यर्थः। अनादिरिति यावत्। पौनरुक्त्यमेव प्रपञ्चयति— यत इत्यादिना। शब्दत इति। [^१_९०]नित्यो नित्य इति। अर्थत इति।[^२_९०]सनातनः पुराणः इति। पौनरुक्त्यस्याचोदनीयत्वे हेतुमाह— दुर्बोधत्वादित्यादिना। बोद्धुमशक् यं दुर्बोधम्। आपन्नमित्यस्य आत्मवस्तु इति कर्तृ। स्यादिति। अभिप्रायेणेति शेषः॥२४॥

[^१_९०] : ‘अजो नित्यः’ ‘अविनाशिनं नित्यं’ ‘नित्यः सर्वगतः’ इति शब्दतः पुनरुक्तम् । 

[^२_९०] : ‘अचलोऽयं सनातनः’ ‘शाश्वतोऽयं पुराणः’ इति अर्थतः पुनरुक्तम्।

[[९०]]
</details>

<details><summary>मूलम् - २५</summary>

अव्यक्त इति। अव्यक्तः अयम् , अचिन्त्यः अयम् , अविकार्यः अयम् इत्युच्यते। शास्त्रेणेति शेषः। तस्मादेनमेवं विदित्वा त्वमनुशोचितुं नार्हसीत्यन्वयः। न व्यज्यते न प्रतीयत इत्यव्यक्तः। 

ननु सर्वकरणाविषयत्वमसिद्धम् , ‘मनसैवानुद्रष्टव्यम्’ इति श्रुतेः, ‘शास्त्रोपदेशशमदमादिसंस्कृतं मन आत्मदर्शने करणम्’ इति स्वेनैव पूर्वमुक्तत्वाच्चेति चेत्? सत्यम् ; संस्कृतमनोव्यतिरिक्तसर्वकरणाविषयत्वस्येह विवक्षितत्वात्। न च सर्वपदसङ्कोचः, मन- आदिसर्वकरणाविषयत्वस्य सत्त्वात्। यद्वा स्वयम्प्रभत्वादयमात्मा न करणविषयः, ‘यन्मनसा न मनुते येनाहुर्मनो मतम्’ इति श्रुत्या मनस एवात्मवेद्यत्ववचनात्। ‘साक्षी चेता निर्गुणः’ इति श्रुत्या सर्वसाक्षित्वमात्मनश्चोक्तम्। साक्षित्वं हि साक्षाद्द्रष्टृत्वम्। करण- नैरपेक्ष्येण स्वत एव सर्वद्रष्टृत्वमित्यर्थः। अत एव ‘अपाणिपादो जवनो ग्रहीता’ इति श्रुतिः सङ्गच्छते। इदमेव ह्यात्मनः स्वयम्प्रभत्वं नाम यत् स्वयमेवात्मानं सर्वांश्चायं प्रभासयतीति। संस्कृतमनसः करणत्वं तु आत्मस्वरूपावरकाविद्यानिरसन एवेति बोध्यम्। न च कथं सूर्यं तम इवात्मानमविद्याऽऽवृणुयादिति वाच्यम् ; तेजस्तिमिरयोरिवात्माविद्ययोर्नास्ति बाध्यबाधकभावः। प्रत्युतात्मैवाविद्यां भासयति। अविद्या हि जडा न स्वतो भातुं क्षमते। अविद्याविरोधि तु ‘अहं ब्रह्म’ इत्याकारकं संस्कृतमनोवृत्तिरूपं ज्ञानमेवेति युक्तमात्मनः सर्वकरणाविषयत्वम्। 

चिन्ता अयमीदृश इति विचारः। अविकार्य इति। विकर्तुं योग्यः विकार्यः, विकारं प्राप्तुमर्ह इत्यर्थः। न विकार्यः अविकार्यः। विकारो नाम परिणामः। अविकारित्वे हेतुं वदन् शब्दस्य फलितार्थमाह— निरवयवत्वाच्चाविक्रिय इति। विक्रिया आत्मनि यस्य तद् विक्रियात्मकं, विकारवदित्यर्थः। अथवा विक्रिया विकारः कार्यमित्यर्थः। तदात्मकं तद्रूपमित्यर्थः। सावयवस्यैव कार्यत्वं, कार्यस्यैव विकारवत्त्वं चेति भावः। शोकाकारं दर्शयति— हन्ताऽहमिति। आत्मनि हननक्रियाकर्तृत्वकर्मत्वादिविकारायोगादिति भावः॥२५॥

[[९१]]
</details>

<details><summary>मूलम् - २६</summary>

अथ चेति। अथ च एनं नित्यजातं नित्यं मृतं वा मन्यसे, हे महाबाहो! तथापि त्वमेवं शोचितुं नार्हसीत्यन्वयः। अव्ययानामनेकार्थत्वादाह— अथ चेत्यभ्युपगमार्थ इति। अथ च आत्मनः अनित्यत्वेऽभ्युपगतेऽपीत्यर्थः। यथा लोकप्रसिद्ध्या आत्मानं ‘क्रुद्धो जातः तृप्तो जातः हृष्टो जात इत्यन्तःकरणविक्रियाभेदमनु विक्रियते आत्मा’ इति मन्यसे इत्यन्वयः। यद्वा ‘क्रुद्धो जातस्तृप्तो जातो हृष्टो जात इति लोकप्रसिद्ध्या’ इत्यन्वयः। अन्यत् तुल्यम्। यथा च ‘तत्प्रत्ययविनाशमनु विनश्यत्यात्मा’ इति लोकप्रसिद्ध्या मन्यसे। तथा प्रत्यनेकशरीरोत्पत्तिं जातो जात आत्मेति मन्यसे, तथा नित्यं वा सदाऽपि प्रत्यनेकशरीरमृतिं मृतो मृत आत्मेति मन्यसे इत्यन्वयः। नित्यमपि जायत इति नित्यजातः, नित्यमपि म्रियत इति नित्यं वा मृत इति चार्थः। 

अयमाशयः— क्रोधतृप्तिहर्षाः अन्तःकरणधर्मत्वाद् अन्तःकरणविक्रियाः। लोकस्तु आत्मान्तःकरणयोस्तादात्म्याध्यासेन अन्तःकरणे क्रुद्धे सति आत्मा क्रुद्धो जात इति, तस्मिन् तृप्ते आत्मा तृप्त आसीदिति, तस्मिन् हृष्टे आत्मा हृष्ट इति चात्मानमेव विक्रियमाणं मन्यते। क्रोधादिप्रत्ययनाशे तु क्रुद्धात्मा नष्टः, हृष्टात्मा नष्टः, तृप्तात्मा नष्ट इत्यात्मानमेव नष्टं मन्यते। एतेनान्तःकरणविकाराणां क्रोधतृप्तिहर्षाणामुदयनाशाभ्याम् आत्मन उदयनाशौ लौकिकैरभ्युपगम्येते इति सिद्धम्। तद्वच्छरीरधर्मौ जन्मनाशौ लौकिकैरात्मन्यध्यस्तौ दृश्येते, शरीरेषु जातेषु आत्मा जात इति, तेषु मृतेषु आत्मा मृत इति च लोकप्रसिद्धेरिति। 

ननु अन्तःकरणधर्मक्रोधाद्युदयनाशाभ्यामन्तःकरणस्यैव नास्त्युदयनाशव्यवहारः; न ह्यन्तःकरणे क्रुद्धे सति कोऽप्यन्तः- करणं जातमिति, तस्मिन् शान्ते सति अन्तःकरणं नष्टमिति च प्रत्येति; किं पुनरात्मनस्तद्व्यवहारः; तस्मान्न दृष्टान्तोपपत्तिरिति चेत्? उच्यते— उपरतक्रोधो देवदत्तः ‘सखे, इतः प्राक् क्रुद्ध इदानीं क्व?’ इति यज्ञदत्तेन पृष्टः, तं प्रति वदति— ‘क्रुद्धो नष्टः, शान्तो जातः’ इति। तथा यतिश्च वदति— ‘गृही नष्टो यतिर्जातः’ इति। ततश्च धर्मनाशोदयाभ्यां धर्मिनाशोदयोपचार इति। ततो न लोक- प्रसिद्ध्यनुपपत्तिः। वस्तुतस्तु भाष्यकारैः प्रौड्या प्रोक्तोऽयमर्थः। न त्वत्राभिनिवेशस्तेषाम्। किं तर्हि? अन्तःकरणधर्माणां क्रोधादी- नामिव देहधर्मयोर्जन्मनाशयोरात्मन्यध्यासाल्लोके आत्मा क्रुद्धो हृष्ट इत्यादिवद् आत्मा जातो मृत इति व्यवहारः, तद्बलाच्च अर्जुनस्यापि ‘नित्यजातो नित्यमृत आत्मा’ इति मतिरित्येतावत्येवार्थे भाष्यकाराणामभिनिवेश इति। 

[[९२]]

आत्मनीति विषयसप्तमी। महाबाहो! इति सम्बुद्धिर्धीरत्वद्योतनार्था। ततश्च नायं शोको धीरस्य तवोचित इति भावः। 

अत्राह रामानुजः— अथ नित्यजातं नित्यमृतं देहमेवैनमात्मानं मनुषे - इति; तदसत् ; मूले देहपदाभावात् ; आस्तिकस्या- र्जुनस्य नास्तिकबौद्धादिवद् देहे आत्मबुद्ध्यभावात्। किन्तु ‘देहातिरिक्त आत्मा अस्त्येव; स तु न जन्मादिविकारहीनः, देहोदय- मनूत्पन्नत्वाद् देहनाशमनु विनष्टत्वादि’त्येवार्जुनस्य मतिः; पुत्रो जातः पुत्रो नष्ट इति लोकव्यवहारात्। मृते पुत्रदेहे दृश्यमानेऽपि पुत्रो नष्ट इति शोचति हि पित्रादिलोकः। तस्मादर्जुनोऽपि न देहमात्मानं मन्यते; किन्तु देहवदात्मानं जन्मनाशयुक्तं मन्यत इति रामानुजभाष्यमसत्॥२६॥
</details>

<details><summary>मूलम् - २७</summary>

जातस्येति। जनिक्रियाश्रयस्येत्यर्थः। लब्धजन्मन इति। जन्मना लब्धसत्ताकस्येति यावत्। अव्यभिचारीति। यो यो जातः स स मृत इति व्याप्तेः क्वापि नास्ति व्यभिचार इत्यर्थः। न च विभीषणहनूमन्मार्कण्डेयादिषु व्यभिचार इति वाच्यम् , प्रलये तेषामपि नाशश्रवणात्। स्वाभाविकः स्वभावसिद्धो धर्मः, यथा अग्नेरौष्ण्यं, जलस्य शैत्यं च, तद्वदिति भावः। 

ननु जन्मवतो नाशः सर्वजनप्रत्यक्षः, जन्मवतां पितृपुत्रादीनां नाशदर्शनात्। नाशवतः पुनर्जन्म त्वप्रत्यक्षं कथमभ्युपगन्तुं शक् यमिति चेत्? मैवम् ; बीजस्य भुवि निक्षेपान्नष्टस्य अङ्कुरात्मना जन्मदर्शनात् ; न हि बीजस्वरूपनाशं विनाऽङ्कुरोदयः। शास्त्रप्रामाण्याच्च पुनर्जन्माभ्युपगमः। 

अत्र ‘कथमिदमुपपद्यते विनष्टस्योत्पत्ति’रित्याक्षिप्य सत्कार्यवादमवतारयामास रामानुजः। 

[[९३]]

तत्र विचार्यते— मृद्द्रव्यं सद् घटाद्यात्मना विक्रियत इति सतो मृद्द्रव्यस्यैवावस्थाविशेषा घटाद्युत्पत्तिविनाशादय इत्यमीषां प्रघोषः अविचारितरमणीयः। तथाहि— यद् विक्रियते तन्न सत् , यथा घटादयः; यदविक्रियं तत् सत् , व्यतिरेकेण घटादिवदिति कथं विक्रियमाणस्य मृद्द्रव्यस्य सत्त्वम्? ‘नासतो विद्यते भावो नाभावो विद्यते सतः’ इति कालत्रयेऽप्यभाववत्त्वस्यासल्लक्षणत्वात्। मृद्द्रव्यस्य च भूतोत्पत्तेः प्राक्, भूतप्रलयानन्तरं चाभाववत्त्वेनासत्त्वात्। ‘मृत्तिकेत्येव सत्यम्’ इति तु श्रुत्या यावत्प्रपञ्चं सत्यत्वस्य विवक्षितत्वात्। न च - अनित्यमपि मृद्द्रव्यं रज्जुसर्पादिवन्नासत् , किन्तु सदेवेति - वाच्यम् ; ‘विनाशस्वभावो ह्यसत्त्वम् , अविनाश- स्वभावश्च सत्त्व’मिति त्वयैव सत्त्वस्य नित्यत्वेनोपवर्णितत्वात्। नित्ये वस्तुन्यसत्त्वस्य, असति वस्तुनि नित्यत्वस्य च क्वाप्यदर्शनात्। ‘अविनाशि तु तद्विद्धि’ इति तुशब्देनात्मान्यस्य सर्वस्यापि विनाशित्वप्रतिपादनात् , मृदादीनामप्यविनाशित्वे तद्वैलक्षण्यप्रतिपादक- तुशब्दप्रयोगानुपपत्तेः ‘आत्मन आकाशः सम्भूतः’ इति श्रुत्या आत्मनः सकाशादाकाशादीनां जन्मश्रवणात् , ‘पृथिव्यप्सु प्रविलीयते’ इत्यादिना तेषां लयश्रवणाच्च कथं पृथिव्यादिभूतानां सद्द्रव्यत्वं येन तद्विकाराणां घटादीनां सत्कार्यत्वं स्यात्? न च - प्रकृतिः सती, पृथिव्यादयस्तु तद्विकारत्वात् सत्कार्याण्येव, पृथिव्यादिविकारत्वाच्च घटादीनां परम्परया सत्कार्यत्वमिति - वाच्यम् ; प्रकृतेः ईश्वरात्पृथगसिद्धत्वेन स्वतन्त्रसत्ताऽभावान्न सत्त्वं, नाप्यसत्त्वमिति सिद्धान्तात्। प्रकृतिर्न सांख्याभिमतं प्रधानम् , तस्याशब्दत्वात् ; किन्तु मायैव। माया नामेश्वरशक्तिः। सा ह्यग्निशक्तिवदग्नेः पृथग् ईश्वरात् पृथगसिद्धा। इयं च कार्यगम्यैव। कार्यं चास्याः प्रपञ्चः। स च प्रलये नश्यतीति कथं महाभूतप्रलये प्रकृत्याः सत्त्वमनुमेयम्? लिङ्गाभावात्। ‘पादोऽस्य विश्वा भूतानि, त्रिपादस्यामृतं दिवि’ इति मुक्तप्राप्ये ब्रह्मणि मायातत्कार्याभावश्रवणाद् नास्ति मुक्तौ प्रकृतिः। तस्मान्न प्रकृतिरपि सद्द्रव्यम्। 

एतेन - जीवः ईश्वरस्यापृथक्सिद्धविशेषणमिति वादोऽपि प्रत्युक्तः; तथात्वे जीवस्यापीश्वरसत्ताधीनसत्ताकतया स्वतन्त्रसत्ता- ऽभावादसत्त्वमेव स्यात् ; तच्चानिष्टम् , त्वयाऽपि जीवसत्यत्वस्याभ्युपगतत्वात्। तस्मादात्मान्यस्यासत्त्वात् , सत आत्मनश्च अविक्रियत्वान्न सत्कार्यवादसिद्धिः। किञ्च सतो द्रव्यस्यावस्थान्तरप्राप्तिरुत्पत्तिरित्यभ्युपगमेऽपि अवस्थान्तरस्य पूर्वमसत एवोत्पत्तिः, न तु सतः, सत उत्पत्त्ययोगादिति कृत्वा असत्कार्यवाद एव सिद्धस्तवापि; मृदि पूर्वमसत एव घटाद्याकारस्य कारकव्यापारेण जातत्वात्। अत एव कारकव्यापारनैरपेक्ष्यरूपदोषासम्भवश्च, कारकव्यापारात्प्राग् घटाद्याकाराभावात्। 

तस्मान्न सत्कार्यवादो, नाप्यसत्कार्यवादः; किन्तु मिथ्याकार्यवाद एवानवद्यः। सत उत्पत्त्यादिविकारायोगात् , असतश्च शशशृङ्गवदुपलब्ध्ययोगात् , उपलभ्यमानं विक्रियमाणं चेदं कार्यमात्रं [^२_९३]मिथ्यैव; शुक्तिकायामुपलभ्यमानं नाशरूपं विकारं भजमानं च रजतमिवेति॥२७॥

[^२_९३] : मिथ्यात्वं तु सदसद्विलक्षणत्वम्। 

[[९३]]
</details>

<details><summary>मूलम् - २८</summary>

अव्यक्तादीनीति श्लोकमवतारयति— कार्यकरणेति। कार्यं देहः, करणानि मनआदीन्द्रियाणि, तेषां संघातः कार्यकरणसंघातः, स आत्मा स्वरूपं येषां तानि कार्यकरणसंघातात्मकानि, आत्मातिरिक्तचतुर्विंशतितत्त्वात्मकानीत्यर्थः। भूतानि अव्यक्तादीनि व्यक्तमध्यानि अव्यक्तनिधनान्येव भवन्तीति शेषः। हे भारत! तत्र का परिवेदना। अव्यक्तशब्दार्थमाह— अदर्शनमिति। अभाव इति यावत्। पुत्रमित्रादीनि भूतानि उत्पत्तेः प्रागनुपलभ्यमानत्वादव्यक्तादीनि। इदमेवाव्यक्तं नैयायिकाः प्रागभावं वदन्ति। व्यक्तमुपलब्धिः मध्ये येषां तानि व्यक्तमध्यानि; जन्मनाशयोर्मध्ये प्रतीयमानानीत्यर्थः। अव्यक्तनिधनानीति। निधनम् अन्त इति यावत्। इदमेवाव्यक्तं नैयायिकाः प्रध्वंसाभावमाहुः। अव्यक्तमरणयोरेकार्थतामाशङ्क्याह— मरणादूर्ध्वमिति। प्राणत्यागादनन्तरमित्यर्थः। 

[[९४]]

ननु सर्वकरणागोचरत्वरूपाव्यक्तत्वस्य आत्मधर्मत्वाद्, ‘अव्यक्तोऽयमचिन्त्योऽयम्’ इतीहाप्युक्तत्वात् , यो यस्माज्जातः स तस्यादिरिति सिद्धान्तात् ‘यतो वा इमानि भूतानि जायन्ते’ इति श्रुत्या ब्रह्मणः सर्वभूतकारणत्वावगमाच्च अव्यक्त आत्मा आदिर्येषां तान्यव्यक्तादीनि। तथा कार्यस्य कारणे लयदर्शनाद् ,‘यत् प्रयन्त्यभिसंविशन्ति’ इति ब्रह्मणि भूतानां लयश्रवणाच्च अव्यक्तं ब्रह्म निधनं येषां तान्यव्यक्तनिधनानीत्यर्थो वाच्यः। यद्वा मायाकार्यत्वात् प्रपञ्चस्य मायादीनि मायान्तानि चेत्यर्थो वाच्यः। तथैव व्याख्यातं च यादवप्रकाशादिभिरिति चेत्? सत्यम् ; यद्यत्रादिशब्दस्य कारणमित्यर्थः, निधनशब्दस्य च नाशावधिरिति, तदा अव्यक्तशब्दस्य ब्रह्मैवार्थः स्यात् , परं तु आदिशब्दस्य जन्मेत्यर्थः; निधन\[शब्द\]स्य च मरणमिति; न हि भूतानां ब्रह्म जन्म मरणं वा भवितुमर्हति, माया च। न च - अदर्शनार्थेऽपि समानोऽयं दोषः; न ह्यदर्शनं जन्म भवतीति - वाच्यम् , जन्मनः प्राक् मरणादूर्ध्वं च भूताना- मदृश्यमानत्वाद् अदर्शनस्य आदित्वमन्तत्वं चोक्तमिति। 

नन्वेवम् ‘अदर्शनादापतिताः पुनश्चादर्शनं गताः’ इति श्लोकानुगुण्यादादिनिधनशब्दयोरत्र कारणनाशावधिरूपावर्थावेवाप- तितौ; जन्मनः प्राक्, मरणात्पश्चाच्चादर्शनमस्तीत्यनेनापि तदेव सिद्धम् ; ततश्चासत्कार्यवादप्रसङ्गः, प्रपञ्चनाशानन्तरं शून्यवादप्रसङ्गश्च इति चेत्? मैवम् ; भूतानि स्वोत्पत्तेः प्राग् भूतस्वरूपेण न दृश्यन्ते, स्वनाशात् पश्चाच्चेति कृत्वा भूतानामव्यक्तादित्वमव्यक्तनिधनत्वं चोक्तं लोकदृष्टिमभिप्रेत्य। शास्त्रदृष्ट्या तु भूतानि स्वोत्पत्तेः प्राक्, स्वकाले, स्वनाशानन्तरं च ब्रह्मरूपेणैव दृश्यन्त इति ब्रह्मादित्वं ब्रह्मनिधनत्वं च युक्तं भूतानामिति। 

नन्वस्मिन् गीताशास्त्रे शास्त्रदृष्टेरेवाश्रयणीयत्वात् किं लोकदृष्ट्या अव्यक्तशब्दस्यादर्शनार्थवर्णनमिति चेत्? उच्यते— व्यक्तमध्यानीति लिङ्गात् न शास्त्रदृष्टिरिह परिग्राह्येति। न हि शास्त्रदृष्ट्या भूतानां मध्यकालेऽपि अब्रह्मात्मकत्वमस्ति येन व्यक्तमध्यत्वं स्यात् ; अव्यक्तं हि ब्रह्म, व्यक्तं त्विन्द्रियविषयमन्यदेव। घटतत्त्ववेत्ता हि पुरुषः घटप्रतीतिकालेऽपि घटं मृद्रूपमेव जानाति। एतेन अव्यक्तादीनि व्यक्तमध्यानि अव्यक्तनिधनानीति पदानां - भूतानि जन्मनः प्राक् नोपलभ्यन्ते, मध्ये उपलभ्यन्ते, मरणादनन्तरं च नोपलभ्यन्ते इत्यर्थः सिद्धः। नैतावता असत्कार्यवादशून्यवादयोः प्रसङ्गः, भूतान्यभावादुत्पद्यन्ते, अभावं प्रत्यस्तं यन्तीत्यनुक्तत्वात्। 

ननु ‘अदर्शनादापतिताः पुनश्चादर्शनं गताः’ इति प्रमाणश्लोके तथैवोक्तमिति कथं तद्वादयोरप्रसङ्ग इति चेत्? उच्यते— भूतानामुत्पत्तेः प्रागदृश्यमानत्वाद् ‘अदर्शनादापतिताः’ इत्युक्तं, न त्वदर्शनप्रभूतत्वादिति। एवं मरणानन्तरमदृश्यमानत्वाद् ‘अदर्शनं गताः’ इत्युक्तं, न त्वदर्शनं प्रत्यस्तङ्गतत्वादिति। अदर्शनादित्यवधित्वरूपापादाने पञ्चमी, ग्रामादायातीतिवत् ; न तु जनिरुक्तः \[जनिकर्तुः\] प्रकृतित्वरूपापादाने पञ्चमीति बोध्यम्। अदृष्टेति। अदृष्टानि दृष्टानि नष्टानि चेत्येवंरूपभ्रान्तिरूपेष्वित्यर्थः। 

[[९५]]

अत्राह रामानुजः— ‘मनुष्यादिभूतानि सन्त्येव द्रव्याणि अनुपलब्धपूर्वावस्थानि उपलब्धमनुष्यत्वादिमध्यमावस्थानि अनुप- लब्धोत्तरावस्थानी’ति, तत्तुच्छम् ; जन्मनाशादिविक्रियावतां मनुष्यादिभूतानां सत्त्वासम्भवात्। अविक्रियं वस्तु हि सत् ; तच्च ब्रह्मैवेति दर्शितमेव ‘अविनाशी’ति श्लोकेन। अनुपलब्धपूर्वावस्थानीत्यप्ययुक्तम् ; वीर्यरक्तान्नादिपूर्वावस्थोपलम्भात्। अनुपलब्धोत्तरावस्थानी- त्यप्ययुक्तम् ; भस्ममृत्तिकाद्युत्तरावस्थोपलम्भात्॥२८॥

[[९६]]
</details>

<details><summary>मूलम् - २९</summary>

आश्चर्यवदिति श्लोकमवतारयति— दुर्विज्ञेय इति। साधारणे सर्वलोकसाधारणे भ्रान्तिनिमित्ते त्वामेकमेवोपालभे किम्? भूतेष्वदृष्टदृष्टनष्टभ्रान्तिं प्रति यन्निमित्तम् अज्ञानं तत् सर्वसाधारणमेव। तद्वैभवाच्चायं पुरुष आत्मा सर्वस्यापि दुर्विज्ञेय इत्यत्र न त्वमेक एवोपालभ्यः; किं तर्हि? सर्वेऽपि जनाः। ‘अहो! अमीषामात्मज्ञानं नासीदि’ति सर्वेऽपि शोच्या एवेत्यर्थः। आश्चर्येण तुल्यमाश्चर्यवदिति ‘तेन तुल्यं क्रिया चेद्वति’रिति वतिः। कश्चिद् अनेकजन्मस्वनुष्ठितनिष्कामकर्मतपआदिना शुद्धचित्तः कोऽपि धन्यः पुरुषः पश्यति जानाति, साक्षात्कुरुत इति यावत्। आत्मनि चक्षुर्व्यापारासम्भवान्न निरीक्षणार्थस्येहोपयोगः, [^१_९७]‘दृशोऽनालोचने’ इति लिङ्गाच्च पश्यते- र्ज्ञानार्थकत्वम्। वदतीति। ‘न जायते’ इत्याद्यात्मस्वरूपं वक्तीत्यर्थः। एनं श्रुत्वाऽपि कश्चिच्च नैव वेदेत्यन्वयः। अथवा इति व्याख्यान्तरे। आश्चर्यतुल्यः कश्चिदेनं पश्यति, तथैवाश्चर्यतुल्यः कश्चिदेनं वदति, आश्चर्यतुल्यः अन्यः कश्चिदेनं शृणोतीत्यन्वयः। कश्चिच्छब्दार्थमाह— अनेकसहस्रेष्विति। ‘मनुष्याणां सहस्रेषु कश्चिद् यतति सिद्धये। यततामपि सिद्धानां कश्चिन्मां वेत्ति तत्त्वतः॥’ इति स्मरणादिति भावः। अत इति। आत्मद्रष्टृवक्तृश्रोतॄणां दुर्लभत्वादित्यर्थः। अत्र ‘श्रवणायापि बहुभिर्यो न लभ्यः शृण्वन्तोऽपि बहवो यं न विद्युः। आश्चर्यो वक्ता कुशलोऽस्य लब्धाऽऽश्चर्यो ज्ञाता कुशलानुशिष्टः॥’ इति मन्त्रोऽनुसन्धेयः॥२९॥

[^१_९७] : आलोचनं हि चाक्षुषज्ञानम्। तद्भिन्नोऽप्यर्थः दृशेरस्तीति अनालोचने इति पर्युदासेन ज्ञापितम्। ‘पश्यार्थैश्चानालोचने’ (पा. सू . ८।१।२५) इत्यप्युदाहर्तुं युक्तम्। 

</details>

<details><summary>मूलम् - ३०</summary>

देहीति। नित्यं ध्रुवम्। देहिनि अवध्यत्वं न व्यभिचरतीत्यर्थः। यस्मात् कार्यकरणसंघातस्यानित्यत्वेऽपि तदन्तर्गत आत्मा नित्यः, तस्मात् त्वं सर्वाणि भूतान्युद्दिश्य न शोचितुमर्हसि। भीष्मादिसंघातगतानित्यत्वस्यावर्जनीयत्वाद् भीष्माद्यात्मगतनित्यत्वस्य शोकविरोधित्वाच्चेति भावः॥३०॥

[[९७]]
</details>

<details><summary>मूलम् - ३१</summary>

स्वधर्ममिति। हि क्षत्रियस्य धर्म्याद् युद्धादन्यच्छ्रेयो न विद्यते, तस्मादिति शेषः। स्वधर्ममवेक्ष्यापि, त्वमिति शेषः, विकम्पितुं न चार्हसि, ‘धर्मपथ्यर्थन्यायादनपेते’ इति यत्। धर्म्यं श्रेय इति श्रेयोहेतावौपचारिकः प्रयोगः, श्रेयस्करमित्यर्थः। स्वः स्वीयः क्षत्रिय- जातेर्विहित इत्यर्थः। इदमेवाह— क्षत्रियस्य युद्धमिति। युद्धदर्शनादपि तव कम्पो नोचित इति श्लोकपूर्वार्धस्यार्थः। तत्र हेतुमाह— स्वधर्मत्वादिति। क्षत्रियस्य तव युद्धस्य स्वधर्मत्वादित्यर्थः। ‘क्षत्रियस्य विजित(व्य)म्’ इति शास्त्रादिति भावः। 

अत्र रामानुजः— इदं युद्धमिति मूलाद् बहिः प्रकल्प्य इदं युद्धं स्वधर्ममवेक्ष्येति व्याचख्यौ। तन्मन्दम् ; मूलाद् बहिः कल्पनस्याप्रमाणत्वात्॥३१॥

</details>

<details><summary>मूलम् - ३२</summary>

यदृच्छयेति। ‘हे पार्थ ! सुखिनः क्षत्रियाः यदृच्छया चोपपन्नमपावृतं स्वर्गद्वारमीदृशं युद्धं लभन्ते’ इत्यन्वयः। ये लभन्ते ते सुखिनो न किमिति भाष्यं त्वर्थात् सिद्धार्थकथनम्॥३२॥
</details>

<details><summary>मूलम् - ३३</summary>

अथेति। महादेवः शिवः। आदिशब्देनेन्द्रादिग्रहणम्। तत्समागमजन्यामित्यर्थः। वन्यवराहवधखाण्डवदहनादिष्विति भावः ॥३३॥

[[९८]]
</details>

<details><summary>मूलम् - ३४</summary>

अकीर्तिमिति। अकीर्तिम् अपकीर्तिम् ‘अर्जुनो युद्धाद्भीतः’ इत्याकारिकाम्। भूतानि प्राणिनः, जनाः इति यावत्। कथयन्तु नाम, किं तेन मे? इत्यत आह— सम्भावितस्येति। धर्मात्मत्वशौर्यधैर्यादिगुणैरुत्कृष्टस्येत्यर्थः॥३४॥

</details>

<details><summary>मूलम् - ३५</summary>

ननु स्वजने स्नेहकारुण्यादिना युद्धान्निवृत्तस्य मम कथमपकीर्तिः? अत आह— भयादिति। भयहे(तु)त्वाकाङ्क्षां पूरयति— कर्णादिभ्य इति। काकोलूकयोरिव कर्णार्जुनयोर्निसर्गवैरित्वात् कर्णशब्दश्रवणेनार्जुनस्य कोपोद्दीपनं स्यादिति कर्णग्रहणम्। ‘महारथास्ते कर्णादिभ्यो भयाद्धेतोः त्वां रणादुपरतं मन्यन्ते’ इत्यन्वयः॥३५॥
</details>

<details><summary>मूलम् - ३६</summary>

अवाच्येति। वक्तुमयोग्या अवाच्याः॥३६॥

[[९९]]
</details>

<details><summary>मूलम् - ३७</summary>

हत इति। हतः इति हन्तेः कर्मणि क्तः। कर्त्राकाङ्क्षां पूरयति— कर्णादिभिरिति। भोक्ष्यसे अनुभविष्यसि। उत्तिष्ठेति। ‘उदोऽनूर्ध्वकर्मणि’ इति[^१_१००] न तङ्। यस्माद् हतो वा स्वर्गं प्राप्स्यसे, जित्वा वा \[महीं\] भोक्ष्यसे, तस्माद् हे कौन्तेय! युद्धाय कृतनिश्चयः सन् उत्तिष्ठेत्यन्वयः॥३७॥

[^१_१००] : ऊर्ध्वदेशसंयोगानुकूलक्रियाभिन्नकर्मवृत्तेः स्थाधातोः उत्पूर्वादात्मनेपदमित्यर्थकमिदं सूत्रम्। प्रकृते तु उपविष्टमर्जुनं प्रति उत्तिष्ठेत्युक्तेः ऊर्ध्वकर्मपरत्वान्नात्मनेपदमित्यर्थः।

</details>

<details><summary>मूलम् - ३८</summary>

सुखेति। सुखदुःखसमीकरणफलितार्थमाह— रागद्वेषावकृत्वेति। सुखे रागमकृत्वा, दुःखे द्वेषमकृत्वा चेत्यर्थः। एवं लाभजययोः अलाभाजययोश्च ऊह्यम्। एवं युद्धं कुर्वन् त्वं पापं नावाप्स्यसीत्यन्वयः॥३८॥

[[१००]]
</details>


<details><summary>मूलम् - ३९</summary>

एष इति। ‘स्वधर्ममपि चावेक्ष्य’ इत्येवमादिभिः श्लोकैरुक्तः शोकमोहापनये लौकिको न्याय एष उपदेशः प्रासङ्गिकः प्रसङ्गादागतः; प्रसङ्गादुक्त इति यावत्। न त्वस्मिन्नुपदेशे वक्तुस्तात्पर्यमस्तीत्याह— न तु तात्पर्येणेति। तत्र हेतुमाह— परमार्थेति। इह परमार्थदर्शनमेव प्रकृतं, न तु लौकिकदर्शनमिति तुशब्दार्थः। तच्चोक्तमिति। ‘अशोच्यानि’त्यारभ्य ‘न त्वं शोचितुमर्हसी’त्येतदन्तेन ग्रन्थेनेति भावः। तेऽभिहिता एषा बुद्धिः सांख्ये सांख्यविषयेत्यर्थः। एषा सांख्ये बुद्धिस्तेऽभिहितेति वाऽन्वयः। एतावता ग्रन्थसन्दर्भेण ते सांख्यबुद्धिरुपदिष्टेति परमार्थः। सांख्यशब्दार्थमाह— [^१_१०१]परमार्थवस्तुविवेक इति। सप्तम्यर्थमाह— विषय इति। बुद्धिं विशिनष्टि— साक्षादिति। शोकमोहादिरूपो यः संसारहेतुभूतो दोषः तस्य साक्षान्निवृत्तिकारणमित्यर्थः। ज्ञानेनाज्ञाननाशे सति तत्कार्यशोक- मोहादिनाश इति भावः। योगशब्दार्थमाह— तत्प्राप्तीत्यादिना। तस्य सांख्यस्य प्राप्तौ उपायः साधनं, तस्मिन्। निःसङ्गतया फलाभिसन्धिराहित्येन। द्वन्द्वप्रहाणं शीतोष्णादिद्वन्द्वसहनम्। ईश्वरस्याराधनमेवार्थो यस्मिन् तस्मिन् , परमेश्वरप्रीत्यर्थमिति सङ्कल्प- पूर्वकमनुष्ठिते इत्यर्थः। कोऽसौ योगः? अत आह— कर्मयोग इति। तत्स्वरूपमाह— कर्मानुष्ठान इति। समाधिरपि कर्मयोग एवेत्याह—समाधियोग इति। यमनियमाद्यष्टाङ्गयोग इत्यर्थः। एतावता योगे इत्यस्य कर्मानुष्ठानयोगानुष्ठानात्मककर्मयोगविषया- मित्यर्थः सिद्धः। तत्प्राप्त्युपायेत्यनेन च सांख्ययोगादुत्तमाधिकारिविषयात् कर्मयोगस्यापकर्षः सूचितः। न हि संसारकारणाज्ञाननिवृत्तौ साक्षात् साधनेन सांख्ययोगेन परम्परासाधनं कर्मयोगस्तुल्यः स्यात्। न च वैयर्थ्यं शङ्क्यम् , योगस्य सांख्योपजीव्यत्वात्। प्ररोचनार्थं रुच्युत्पादनार्थम्। ‘यवागूं पिब शिखा ते वर्धिष्यते’ इति वाक् यवदिति भावः। ज्ञानप्राप्त्यैवेति। न तु साक्षादित्येवकारार्थः। कर्मयोगादीश्वरप्रसादः; आदिपदाच्चित्तशुद्धिः, तेन निमित्तेन ज्ञानप्राप्तिरिति परम्परया योगात् कर्मबन्धप्रहाणमिति भावः। 

[^१_१०१] : भाष्ये— ‘परमार्थवस्तुविवेके विषये’ इति रा.पा. भाति। 

[[१०१]]

अत्राह रामानुजः— संख्या बुद्धिः; बुद्ध्या निर्धारणीयमात्मतत्त्वं सांख्यम् ; ज्ञातव्ये आत्मतत्त्वे तज्ज्ञानाय या बुद्धिरभिधेया, ‘न त्वेवाहम्’ इत्यारभ्य ‘तस्मात्सर्वाणि भूतानि न त्वं शोचितुमर्हसी’त्यन्तेन सैषा तेऽभिहिता। आत्मज्ञानपूर्वकमोक्षसाधनकर्मानुष्ठाने यो बुद्धियोगो वक्तव्यः, स इह योगशब्देनोच्यते इति; तदसत् ; ‘या, अभिधेया, सा’ इति पदत्रयस्य मूलाद् बहिः प्रकल्पनस्या- प्रमाणत्वात्। मूलकर्तुरेतद्विवक्षासत्त्वे ‘सैषा तेऽभिहिता’ इत्येव वक्तव्यत्वात्। तज्ज्ञानाय या बुद्धिरित्यसङ्गतार्थकं वाक्यम्; ज्ञानस्यैव बुद्धित्वेन बुद्धेर्ज्ञानार्थत्वस्यासम्भवात् ; न हि स्वयमेव स्वार्थं भवति यत्किमपि। तथा कर्मणां मोक्षसाधनत्वं श्रुतिविरुद्धम् , ‘नास्त्यकृतः कृतेन’ ‘नान्यः पन्था विद्यतेऽयनाय’ इत्यादिश्रुतेः। आत्मज्ञानस्यैव मोक्षसाधनत्वं च श्रुतिसिद्धम् , ‘तरति शोकमात्मवित्’ ‘ब्रह्मविद् ब्रह्मैव भवति’ इत्यादिश्रुतेः। आत्मज्ञस्य कर्मसु प्रवृत्तिरेव न सम्भवति। ‘निष्कलं निष्क्रियं शान्तम्’ ‘साक्षी चेता केवलो निर्गुणश्च’ इत्यादिना अकर्त्रभोक्त्रविक्रियसाक्षिचैतन्यात्मकमात्मानं विदुषः कथं कर्मसु प्रवृत्तिः? कर्माणि हि कर्त्रादिकारकव्यापारसाध्यानि। तथा ‘कर्मानुष्ठाने या बुद्धिर्वक्तव्या तामिमां शृणु’ इत्यनेनैव विवक्षितार्थसिद्धेः, ‘कर्मानुष्ठाने यो बुद्धियोगो वक्तव्यः, तत्र या बुद्धिर्वक्तव्या, तामिमां शृणु’ इति कोऽयं वक्रः पन्थाः? कर्मानुष्ठानविषयबुद्धेः कर्मानुष्ठानविषयबुद्धियोगविषयबुद्धेर्वैलक्षण्यस्य दुर्वचत्वात्॥३९॥

[[१०१]] [[१०२]]
</details>

<details><summary>मूलम् - ४०</summary>

नेहेति। इहाभिक्रमनाशो नास्ति, प्रत्यवायो न विद्यते, अस्य धर्मस्य स्वल्पं लेशोऽपि महतो भयात् त्रायते अनुष्ठातारमिति शेषः। मोक्षमार्ग इति। परम्परया कर्मयोगस्यापि मोक्षहेतुत्वादिति भावः। कृष्यादेरिति। कृष्यादेः प्रारम्भस्य यथा नाशोऽस्ति तद्वदित्यर्थः। ननु प्रारम्भस्य कथं नाशः, प्रारब्धस्य तु भवेन्नाश इत्यत आह— नानैकान्तिकमिति। प्रारम्भस्य फलव्यभिचारित्वमेव नाश इत्यर्थः। कृष्यादिप्रारम्भस्य तु न नियतं फलं, वर्षाभावतदाधिक् यादिना निष्फलत्वसम्भवात्। योगविषयप्रारम्भस्य तु नियतं फलमित्यर्थः। ननु प्रारब्धे योगे अपरिसमाप्ते सति कथं योगप्रारम्भस्यानैकान्तिकं फलं नेति? अत आह— स्वल्पमपीति। योगस्यारम्भमात्रादपि संसारभयनिवृत्तिर्भवेत् , किं पुनर्योगस्य परिसमाप्तेरिति द्योतयितुं स्वल्पमपीत्यपिपदम्। ननु रोगनिवृत्त्यर्थं क्रियमाणे चिकित्सात्मके योगे असमाप्ते सति प्रत्यवायोऽस्ति, पूर्वापेक्षया समधिकतरव्याधिविजृम्भदर्शनात्। तथा संसारनिवृत्त्यर्थं क्रियमाणे कर्मयोगे असमाप्ते सति संसारविजृम्भरूपप्रत्यवायः स्यादिति, अत आह— प्रत्यवायो न विद्यत इति। कर्मयोगस्यासमाप्तौ दोषो न विद्यते, परं तु संसारो यथापूर्वं वर्तते इत्यर्थः। यद्वा चिकित्साया अकरणे रोगस्य वृद्धिरूपः प्रत्यवायो विद्यते यथा, तद्वत् कर्मयोगस्याकरणे दोषोऽस्ति किमिति? अत आह— प्रत्यवाय इति। अकरणे दोषः प्रत्यवायः इति शास्त्रवित्समयः; सन्ध्या- वन्दनादिवत् कर्मयोगस्याकरणे नास्ति प्रत्यवाय इत्यर्थः। न च - सन्ध्यावन्दनादिनित्यकर्मविधानमेव कर्मयोग इति कृत्वा कथमुच्यते सन्ध्यावन्दनादिवदिति - वाच्यम् , ईश्वराराधनबुद्ध्या कर्मानुष्ठानस्यैव कर्मयोगत्वात् , नित्यकर्मविधानस्य फलाभिसन्धिपूर्वकत्वाच्च। नित्यकर्मानुष्ठानमेव फलाभिसन्ध्या[^१_१०३] विरहितं सत् कर्मयोग इत्युच्यत इति भावः। अथवा रोगनिवृत्त्यर्थं चिकित्सायां क्रियमाणायां यथा रसौषध्यादिमारणरूपजीवहिंसावत्त्वेन नरकपातलक्षणः प्रत्यवायोऽस्ति कर्तुस्तथा कर्मयोगानुष्ठातुर्नास्ति प्रत्यवायः, कर्मयोगे हिंसाऽभावात्। न चात्रापि पशुहिंसादिकमस्तीति वाच्यम् , ‘अग्नीषोमीयं पशुमालभेते’त्यादिशास्त्राद् विहितस्य पश्वालम्भनादे- रहिंसात्वात्। न च ‘मा हिंस्यात् सर्वा भूतानि’ इति निषिद्धैव हिंसेति वाच्यम् , [^२_१०३]सामान्यविधित्वात् तस्य। विशेषविधिना हि सामान्यविधिर्बाध्यते। न च पश्वालम्भनस्य पशुदुःखहेतुत्वात् कुतो न हिंसात्वमिति वाच्यम् , यज्ञादावालम्भितस्य[^३_१०३] पशोः स्वर्गलाभात्। यद्वा चिकित्सायां क्रियमाणायां व्याधिनिवृत्तिरवश्यं भवतीति वक्तुं न शक् यते, प्राणिकर्मविपाकस्य विचित्रत्वात् ; प्रत्युत व्याध्यतिशयो मरणं वा भविष्यतीत्यस्ति दोषश्चिकित्साकरणे। एवं कर्मयोगस्य करणे नास्ति यः कश्चिद् दोषः, नियतफलत्वात् कर्मयोगस्य। यद्यपि चिकित्साया अकरणेऽपि तदुभयं भविष्यति, तथापि तत्करणेऽपि तदुभयसत्त्वात् तत्करणस्य दुष्टत्वमिति बोध्यम्। 

[^१_१०३] : ‘फलाभिसंधिना’ इति पाठो युक्तः। 

[^२_१०३] : सामान्यशास्त्रत्वादित्यर्थः। 

[^३_१०३] : ‘आलब्धस्य’ इति पाठो युक्तः। 

[[१०३]]

वस्तुतस्तु रोगिणश्चिकित्साकरणात् प्रत्यवायो भिषज एव; स्वकृतचिकित्सया यदि रोगिणो रोगवृद्धिः स्यात् , यदि वा मरणं स्याद्, उभयथाऽपि भिषजो नरकपातलक्षणः प्रत्यवाय एव। एवं प्रत्यवायित्वादेव चिकित्सकानामपाङ्क्तेयत्वं स्मर्यते। न च रोगनिवारणात् सुकृतमपि भवेद् भिषज इति वाच्यम् ; सुकृतप्राप्तेः पाक्षिकत्वात्। किञ्च पाक्षिक् यपि सुकृतप्राप्तिर्नैव ; धनाशया चिकित्सायाः कृतत्वाद् भिषजा; भेषजसिद्ध्यर्थं रसौषधीनां भिषजा मारितत्वाच्च नरकपातः। न चैवं भिषजामेवाभावे चिकित्साया अप्यभावात् कथं रोगिणां रोगनिवृत्तिरिति वाच्यम् ; प्रारब्धपापफलस्य व्याधेः प्रारब्धावसानेऽवश्यं नाशसम्भवात्। अपि च भेषजेन यदि व्याधिप्रतिबन्धः स्यात् , तर्हि जन्मान्तरे तद्व्याधिं पुनरनुभवेदेव, अनुभवं विना कृतस्य क्षयाभावात्। एवं च चिकित्सायाः अन्वयव्यतिरेकाभ्यां रोगनिवृत्त्यहेतुत्वात् , प्रत्युत प्रतिकूलचिकित्साया रोगवृद्धिमरणहेतुत्वाद् , रसौषधिमारणरूपहिंसागर्भत्वाच्च भिषजः प्रत्यवायजनकत्वमिति सिद्धम्। नैवं चिकित्साकर्तुरिव कर्मयोगकर्तुः कोऽपि प्रत्यवायो विद्यते, हिंसाद्यभावात् कर्मयोगे इति भावः। चिकित्सावदिति ‘तत्र तस्येव’ इति [^१_१०४]वतिः। चिकित्सायामिवेत्यर्थः। यथा चिकित्सायां प्रत्यवायो विद्यते, तथा कर्मयोगे प्रत्यवायो न विद्यते इति व्यतिरेकदृष्टान्तः॥४०॥

[^१_१०४] : सप्तम्यन्ताद् वतिरित्यर्थः। 
</details>

<details><summary>मूलम् - ४१</summary>

व्यवसायेति। हे कुरुनन्दन! इह व्यवसायात्मिका एकैव बुद्धिरस्ति। अव्यवसायिनां बुद्धयः बहुशाखाः अनन्ताश्च भवन्ति हि। का सा व्यवसायात्मिका बुद्धिः? अत आह— येयमिति। सांख्यविषया योगविषया चेत्यर्थः। 

ननु सांख्यबुद्धेर्योगबुद्धेश्च परस्परं भिन्नत्वात् कथमेकत्वमिति चेत्? उच्यते— नात्र बुद्धिद्वयस्यैकत्वमुक्तम् ; किन्तु सांख्ये न बह्व्यो बुद्धयः सन्ति, तथा योगे च न बह्व्यो बुद्धयः सन्ति; परं तु एकैव व्यवसायात्मिका बुद्धिः सांख्ये; तथा योगे च व्यवसायात्मिका बुद्धिरेकैवेति सांख्ययोगयोः प्रत्येकमेकबुद्धिमत्त्वमुक्तमिति। तदेवाह— इतरेति। इतरा विपरीताश्च या बुद्धिशाखास्तासां भेदस्य। अनेकशाखाभिन्नेतरविपरीतबुद्धीनामित्यर्थः। कुतोऽस्या इतरबुद्धिभेदबाधकत्वम्? अत आह— सम्यगिति। निर्दुष्टशास्त्रप्रमाणजनित- त्वादित्यर्थः। इहेत्यस्य सांख्ययोगकर्मयोगसाधारण्यायाह— श्रेयोमार्ग इति। ‘अविक्रियः सर्वगतः नित्य एकः स्वयम्प्रभोऽप्रमेयः आत्मा’ इत्येवंरूपनिश्चयस्वभावा सांख्यबुद्धिः; ‘फलसङ्गं त्यक्त्वा ईश्वराराधनार्थतया सिद्ध्यसिद्ध्योः समः सन् शास्त्रविहितानि कर्माणि कुर्याद्’ इत्येवंनिश्चयस्वभावा योगबुद्धिः; विपरीतबुद्धयस्तु ‘आत्मा कर्ता भोक्ता च, धर्मादिपुरुषार्थास्तेन सम्पादितव्याः\[सम्पाद- यितव्याः\]’ ‘ज्योतिष्टोमेन स्वर्गकामो यजेत’ ‘पशुकामः\[वृष्टिकामः\] कारीर्येष्ट्या’ इत्येवमादयः इति विवेकः। 

[[१०४]]

अत्र यदाह रामानुजः - आत्मयाथात्म्यनिश्चयपूर्विका व्यवसायात्मिका बुद्धिरेकफलसाधनविषयतयैका, एकस्मै मोक्षाख्य- फलाय हि कर्माणि विधीयन्त इति; तत्तुच्छम् ; नित्यत्वस्वयम्प्रकाशत्वानन्दत्वापहतपाप्मत्वादिरूपमात्मयाथात्म्यं पक्षद्वयसम्मतम्। यस्यास्ति एतन्निश्चयः, तस्य कथं कर्मसु प्रवृत्तिः स्यात्? न कथमपि; कर्मसम्पाद्योत्कर्षाभावात् कर्मनिवार्यापकर्षाभावाच्च। अनेक- कारकोपसंहारपूर्वककर्मानुष्ठानदुःखस्य आनन्दे आत्मन्ययोगाच्च, मोक्षस्य कर्मसाध्यत्वे घटादिवदनित्यत्वाच्च, सकामानां स्वर्गाद्यर्थं, निष्कामानां चित्तशुद्ध्यर्थं च कर्मणां विहितत्वेन [^१_१०५]मोक्ष\[फलाय \]विहितत्वासम्भवाच्च; ‘ज्योतिष्टोमेन स्वर्गकामो यजेत’ [^२_१०५]‘तमेतं वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेने’त्यादिश्रुतेः। मोक्षकाम इदं कुर्यादिति श्रुत्यभावाच्च। नित्ये आत्मनि क्रियावत्त्वादिरूपविकारायोगाच्च। किञ्च व्यवसायात्मिकेति पदान्निश्चयपूर्विकेत्यर्थोऽपि दुर्लभः, आत्मशब्दस्य पूर्वार्थाभावात्॥४१॥

[^१_१०५] : साक्षान्मोक्षफलाय विहितत्वाभावा- दित्यर्थः। परम्परया मोक्षफलकत्वं तु कर्मणां न निवार्यते। 

[^२_१०५] : अत्र विविदिषोद्देशेन वेदनोद्देशेन वा कर्मविधानेऽपि चित्तशुद्धिद्वारैव तत्संभवात् चित्तशुद्ध्यर्थत्वं कर्मणामभिप्रेतम्। ‘इदं मेऽनेनाङ्गं संस्क्रियते’ इत्यादिश्रुतिस्मृतिभ्यश्च। 

[[१०५]]
</details>

<details><summary>मूलम् - ४२,४३ </summary>

यामिति, कामात्मान इति च श्लोकद्वयस्यैकान्वयः। हे पार्थ! वेदवादरताः अन्यन्नास्तीति वादिनः कामात्मानः स्वर्गपराः अविपश्चितः भोगैश्वर्यगतिं प्रति क्रियाविशेषबहुलां जन्मकर्मफलप्रदां पुष्पितां यामिमां वाचं प्रवदन्तीति। यच्छब्दस्य तु तयेति तृतीयश्लोकस्थतच्छब्देनान्वयः। 

पुष्पाण्यस्याः सञ्जातानि पुष्पिता, ‘तदस्य सञ्जातम्’ इति तारकादित्वादितच्। कथं वृक्षधर्मस्य पुष्पवत्त्वस्य वाचो लाभ इत्यत आह— पुष्पितवृक्षवदिति। औपचारिकप्रयोग इति भावः। फलितार्थमाह— श्रूयमाणेति। यथा पुष्पितवृक्षो दृश्यमानरमणीयस्तद्वदियं वाक् श्रूयमाणरमणीया। श्रूयमाणं रमणीयं यस्याः सा श्रूयमाणरमणीया श्रवणमात्रमनोहरेत्यर्थः। संसाररूपदुःखावसानत्वादिति भावः। वाक् यं लक्षणं यस्याः सा वाक् यलक्षणा वाक् यरूपेत्यर्थः। वाक् यमिति यावत्। आकाङ्क्षादिमत्पदकदम्बकं वाक् यमिति बोध्यम्। विशेषेण पश्यन्ति जानन्तीति विपश्चितः; पृषोदरादित्वात् साधुः। न विपश्चितोऽविपश्चितः। जन्मैव कर्मफलमिति। यज्ञादिविहित- कर्मणः फलं स्वर्गानुभवः, स च देवत्वेन जातेनानुभाव्यः; हिंसादिनिषिद्धकर्मणः फलं नरकं, तद्धि नारकत्वेन जातेनानुभाव्यम् ; मिश्रकर्मणः फलं मनुष्यलोकः, स हि मनुष्यत्वेन जातेनानुभाव्यः इत्येवं कर्मफलानुभवस्य देवादिजन्मपरिग्रहपूर्वकत्वात् कर्मणः फलं जन्मैवेत्युक्तम्। परिवर्तन्ते भ्रमन्ति - जन्मनो मरणं मरणाज्जन्म चेत्यविच्छेदेन संसरन्तीत्यर्थः॥४२, ४३॥

[[१०६]]
</details>

<details><summary>मूलम् - ४४</summary>

भोगेति। तयाऽपहृतचेतसां भोगैश्वर्यप्रसक्तानां समाधौ व्यवसायात्मिका बुद्धिर्न विधीयते। तदात्मभूतानामिति। भोगैश्वर्या- भिनिविष्टान्तःकरणतादात्म्याध्यासवतां बहिर्मुखानामित्यर्थः। समाधीयते निक्षिप्यते, ईश्वरेणेति शेषः। पुरुषस्य नास्ति स्वतो भोगः अभोक्तृत्वात् , किन्तु अन्तःकरणस्य विज्ञानबुद्ध्यपरपर्यायस्य भोक्तुस्तादात्म्याध्यासेनैव। यथाऽऽह माघः—‘समीक्ष्योक्ते बुद्धेर्भोग इवात्मनि’ इति। सांख्योक्ते आत्मनि बुद्धेर्भोग इवेत्यर्थः। तस्मात् पुरुषोपभोगाय कामादिकं सर्वमन्तःकरणे सृष्टमीश्वरेणेति कृत्वा समाधिरन्तःकरणं भवति। न च बुद्धेर्बुद्धौ कथं विधानमिति वाच्यम् , ज्ञानस्यान्तःकरणे विधानमित्यदोषात्। ‘न विधीयते’ इति कर्मकर्तरि लकार इत्याह— न भवतीति। न जायत इति यावत्। वस्तुतस्तु न विधीयते ईश्वरेणात्मनेति शेषः। तस्यैव सर्वबुद्धिप्रेरकत्वात् , ‘मत्तः स्मृतिर्ज्ञानमपोहनं च’ इति वक्ष्यमाणत्वादिति॥४४॥

[[१०७]]
</details>

<details><summary>मूलम् - ४५</summary>

त्रैगुण्येति।त्रैगुण्यविषयाः संसारप्रकाशकाः। सत्त्वादित्रिगुणजन्यत्वात्सुखदुःखादिलक्षणसंसारस्य त्रैगुण्यव्यपदेशः। केषाम्? इत्यत आह— कामात्मनामिति। निर्गतं त्रैगुण्यं यस्मात् स निस्त्रैगुण्यः निःसंसार इत्यर्थः। कामस्यैव संसारहेतुत्वात् फलितमाह— निष्काम इति। सप्रतिपक्षौ परस्परं प्रतिपक्षावित्यर्थः। पदार्थौ शीतोष्णादिरूपौ। ततो निर्गत इति ‘निरादयः क्रान्ताद्यर्थे पञ्चम्या’ इति समासः। निर्द्वन्द्व इति। द्वन्द्वसह इत्यर्थः। दुष्करेति। अनुपात्तस्य धनधान्यादेरुपादाने, उपात्तस्य च तस्य रक्षणे व्यग्रस्य संसारिणः कथं मोक्षमार्गे प्रवृत्तिः? न कथमपीत्यर्थः। आत्मवानित्यत्र आत्मशब्दस्य देहमनोबुद्धिपुरुषादिरूपस्य यस्य कस्याप्यर्थस्य बोधकत्वं न सम्भवति, आत्मराहित्ये प्रसक्ते सति हि आत्मवत्त्वं विधेयम् ; तदेव न सम्भवति देहादिरूपाणामात्मनां विधानात्प्रागेव सत्त्वादित्यभिप्रेत्य अप्रमत्त इत्युक्तम्। मनोवाचिनो बुद्धिवाचिनो वा आत्मशब्दस्य तद्धर्मे अवधाने लक्षणेति भावः। एष इति। ‘निस्त्रैगुण्यः’ इत्यादिना प्रोक्त इत्यर्थः। स्वधर्ममनुतिष्ठतस्तवेत्यन्वयः॥४५॥

[[१०८]]
</details>

<details><summary>मूलम् - ४६</summary>

‘यावान्’ इति श्लोकमवतारयति— सर्वेष्विति। फलाभावाद् योगमार्गो व्यर्थ इति प्रष्टुराशयः। आक्षेपसमाधानं प्रतिजानीते— उच्यते तदिति। तच्छब्दस्य योगानुष्ठानस्य फलमित्यर्थः। [^१_१०९]किमर्थमिति फलस्यैवाक्षिप्तत्वादिति भावः। श्रोतुः सावधानत्वापादनायाह — शृण्विति। वाक् यार्थः कर्म। यावानिति। यावत्तावदर्थशब्दानामावृत्तिः। ‘उदपाने यावानर्थः, सर्वतःसम्प्लुतोदके तावानर्थः, सर्वेषु वेदेषु यावानर्थः, विजानतो ब्राह्मणस्य तावानर्थः’ इत्यन्वयः। 



[^१_१०९] : किमर्थम् = कस्मै फलायेत्यर्थः। 

[[१०९]]

पूर्वार्थ\[र्ध\]स्य दृष्टान्तत्वादाह— यथेति। दृष्टान्तार्थस्य लोकसिद्धत्वादाह— लोके इति। उदकं पीयतेऽस्मिन्निति, उदकस्य पानं यस्मिंस्तदिति वा व्युत्पत्त्या ‘उदकस्योदः संज्ञायामि’त्युदादेशे सिध्यत्युदपानमिति रूपम्। किं तदुदपानम्? अत आह— कूपेति। आदिपदाद् वाप्यादिग्रहणम्। उदपानानां नानात्वादाह— अनेकस्मिन्निति। कस्मादनेकत्वम्? अत आह— परिच्छिन्नेति। परिच्छिन्न- त्वस्य नानात्वप्रयोजकत्वादिति भावः। यावानिति यच्छब्दात्परिमाणे (ड)वतुप्[^१_११०] विहितः इत्यभिप्रायादाह— यावत्परिमाण इति। अर्थविशेषं दर्शयति—स्नानेति। अर्थशब्दार्थमाह—फलमिति। फल्गुत्वेन लीयत इति फलम्। [^२_११०] यावदर्थमाह—प्रयोजनमिति। स इति। एतदानुगुण्येन स्नानपानादिरर्थ इत्यत्र स्नानपानादिः योऽर्थ इति यच्छब्दाध्याहारो बोध्यः। न तु यः कश्चनार्थ इत्याह— सर्व इति। सर्वतः सम्प्लुतं व्याप्तमुदकं यस्य तस्मिन् सर्वतःसम्प्लुतोदके अपरिच्छिन्नोदके समुद्रे इत्यर्थः। मूले क्रियापदाभावात् तदध्याहृत्याह— सम्पद्यत इति। जायत इत्यर्थः। ननु परिच्छिन्नोदके यावानर्थोऽपरिच्छिन्नोदकेऽपि तावानर्थ इति कथमुच्यते? अत आह— तत्रान्तर्भवतीति। परिच्छिन्नोदकानां कूपादीनामपरिच्छिन्नोदकसमुद्रांशत्वाद्, घटाकाशानां महाकाशांशत्ववदिति भावः। न च कथं कूपादीनां समुद्रांशत्वम् , समुद्रव्यवहितत्वादिति वाच्यम् ; समुद्रमध्ये भुवः ईश्वरेण स्थापितत्वात् समुद्रजलस्यैव भूगतवापीकूपेषु अनुगतत्वाद्, नदीतटाकादिषु च मेघवृष्टिद्वारा तज्जलस्यैव वर्तमानत्वाच्च। तस्माल्लोके ये ‘अस्माभिः कूपे तटाकादौ वा स्नातं, जलं पीतम्’ इति मन्यन्ते, तैः सर्वैः समुद्र एव स्नातं, समुद्रजलमेव पीतं भवति वस्तुत इति भावः। 

उत्तरार्थ\[र्ध\]स्य दार्ष्टान्तिकत्वादाह— एवमिति। तावच्छब्दस्य पूर्वमनुक्तार्थत्वादाह— तावत्परिमाण इति। वेदेषु फलाभावा- दाह—वेदोक्तेषु कर्मस्विति। यज्ञादिष्वित्यर्थः। यावानित्यस्यात्राप्यन्वय इत्यभिप्रेत्याह—यत्परिमाणमिति। कर्मफलं स्वर्गादिकम्। योऽर्थ इति यच्छब्दस्योक्तत्वादाह— सोऽर्थ इति। इदं च यत्तच्छब्दद्वयमन्वयसौष्ठवाय भाष्यकारैरध्याहृतम्। नायं जातिमात्रवाची ब्राह्मणशब्दोऽमुख्यः, किन्तु मुख्य एवेत्याह— संन्यासिन इति। ‘जन्मना जायते शूद्रः कर्मणा जायते द्विजः। वेदपाठेन विप्रः स्याद् ब्रह्मज्ञानेन ब्राह्मणः॥’ इति वचनात् , ब्रह्मज्ञानस्य च वेदान्तश्रवणाद्यधीनत्वात् , तत्र च ‘शान्तो दान्त उपरतः’ इति संन्यासिन एवाधिकाराद्, ‘ब्राह्मणो निर्वेदमाया’दिति ब्राह्मणजातीयस्यैव संन्यासेऽधिकाराच्च ब्रह्मज्ञानिब्राह्मणसंन्यासिपर एव मुख्यो ब्राह्मणशब्द इति भावः। 

ब्रह्मणोऽयं ब्राह्मणः। वेद्यवेदितृभावरूपसम्बन्धे शेषे ‘तस्येदम्’ इत्यण्। ब्रह्मविदित्यर्थः। न च [^३_११०]‘ब्राह्मोऽजाता’विति पाणिनिसूत्रादजातौ ब्राह्म इति स्यादिति वाच्यम् ; तत्र ब्रह्मशब्दस्य पुंलिङ्गस्य हिरण्यगर्भार्थकस्य ग्रहणात्। अत्र ब्रह्मशब्दस्य परब्रह्मवाचित्वाच्च। अत एव ‘(अ)जातौ किम्? ब्राह्मो नारदः’ इति प्रत्युदाहृतम् , ‘उत्सङ्गान्नारदो जज्ञे’ इति हिरण्यगर्भाङ्गभवत्वाद् नारदस्य। किञ्च ‘ब्राह्मणोऽस्य मुखमासीदि’ति श्रुतिश्च ब्राह्मणादिजात्युत्पत्तिहेतुं साकारमेव पुरुषं निर्दिशति, न तु निराकारं ब्रह्म, तस्य मुखाद्यवयवाभावात्। न च ब्राह्मणशब्दो ब्रह्मज्ञानिनमेव वक्ति, न तु संन्यासिनमिति वाच्यम् ; असंन्यासिनो ब्रह्मज्ञानित्वाभावात्। न च गृहस्थो जनकादिर्ब्रह्मज्ञान्येवेति वाच्यम् ; जनकादेर्यदि ब्रह्मवित्त्वेन ब्राह्मणत्वं स्यात् , तर्हि कर्मगतफलाभिसन्धिकर्तृत्वपरित्यागेन संन्यासित्वमपि स्यात् ; जनकादेः कर्माकर्मैवेत्युक्तत्वात्। ‘कर्मण्यभिप्रवृत्तोऽपि नैव किञ्चित् करोति सः’ इति मूल एव वक्ष्यमाणत्वाच्च। कर्मणामकर्तृत्वं हि संन्यासः। तस्माद् ब्राह्मणः संन्यास्येव। [^४_११०]अस्तु वा सूत्रगतब्रह्मशब्दस्य परब्रह्मवाचित्वम् , तथापि न काचिदत्रानुपपत्तिः; ब्राह्मणजातीयस्यैव संन्यास इत्युक्तत्वात्। न चैवं ब्राह्मणस्येत्यस्य ब्राह्मणजातीयो गृहस्थादिरप्यर्थः स्यादिति वाच्यम् ; विजानत इति विशेषणात् ; विजानत्त्वं हि ब्रह्मवित्त्वम् , तच्चासंन्यासिनो न भवत्येवेति। 

[^१_११०] : वतुप् प्रत्ययः। 

[^२_११०] : ‘प्रयोजनमिति यावदि’ति वक्तव्ये यावत्पदं विना तदर्थमाहेति भावः। 

[^३_११०] : अनेन सूत्रेण अणि ब्रह्मन्शब्दे अनः लोपो निपात्यते अजातौ। तेन ब्राह्मशब्दः सिध्यति। जातौ तु ब्राह्मणशब्दः। प्रकृते जातित्वाभावात् कथं ब्राह्मणशब्दः इति शङ्का। समाधानं तु पुंलिङ्गब्रह्मशब्दस्यैव सूत्रे ग्रहणम् , अत एव ‘ब्राह्मो नारदः’ इति प्रत्युदाहृतम्। प्रकृते नपुंसकलिङ्गशब्दात् ब्राह्मण इति रूपं सिध्यतीति। 

[^४_११०] : लिङ्गविशेषं विना ब्रह्मशब्दमात्रस्य सूत्रे ग्रहणेऽपि जातिवाचित्वं स्वीकृत्य ब्राह्मणशब्दं समर्थयते— अस्तु वेति। 

[[११०]]

एतेन ब्राह्मणस्य वैदिकस्येति रामानुजोक्तार्थः परास्तः; तस्य तत्त्वविज्ञानाभावेन ‘विजानतः’ इति विशेषणासाङ्गत्यप्रसङ्गात्। न च वेदविदो वैदिका एव ब्रह्मविद इति वाच्यम् ; ‘वेदवादरताः पार्थ नान्यदस्तीति वादिनः’ ‘त्रैगुण्यविषया वेदाः’ इति वेदविदामब्रह्मवित्त्वस्य, वेदानां त्रैगुण्यपरत्वस्य च भगवतैवोक्तत्वात्। 

यत्त्वत्र वेदान्तदेशिकः - ब्रह्मानितीति निरुक्त्या ब्रह्मणः, ‘शकन्ध्वादिषु पररूपं वक्तव्यम्’ इति पररूपे कृते प्रज्ञादित्वाद् अण्प्रत्यये च ब्राह्मण इति रूपं भवति। ब्रह्म चात्र वेदः इति; तत्तुच्छम् ; प्रज्ञादिषु ब्रह्मणशब्दाभावात् ; ब्रह्मण इति क्वापि प्रथमान्तपदप्रयोगाभावेन प्रज्ञादिषु शकन्ध्वादिषु वा आकृतिगणत्वेन तद्ग्रहणायोगात्। प्रसिद्धपदप्रयोगनिर्वहणाय हि स्वीकृत आकृतिगणः। किञ्च ब्रह्मानितीति व्युत्पत्तौ ‘कर्मण्यण्’ स्यात्। ततश्च वृद्धौ ब्रह्माण इत्येव स्यादिति। 

किं विजानतः? अत आह— परमार्थतत्त्वमिति। ब्रह्मेत्यर्थः। विजानदर्थस्य (न) ज्ञानफलत्वादाह— विज्ञानफलमिति। पूर्वोक्तदृष्टान्तवाक् यस्थेन केन पदार्थेन सहास्य बिम्बप्रतिबिम्बभावः? अत आह— यत्सर्वत इति। सर्वतःसम्प्लुतोदकफलस्थानीय- मित्यर्थः। विज्ञानस्यैव सर्वतःसम्प्लुतोदकस्थानीयत्वादिति भावः। स्थानीयं तुल्यमित्यर्थः। तस्मिन्निति। विज्ञानफले अपरिच्छिन्ने ब्रह्मानन्दे इत्यर्थः। ब्रह्मानन्दलक्षणमोक्षस्यैव विज्ञानफलत्वादिति भावः। तावानेव सम्पद्यत इति। तत्रैवान्तर्भवति, ‘एतस्यैवानन्दस्या- न्यानि भूतानि मात्रामुपजीवन्ति’ इति श्रुतेः। अपरिच्छिन्नब्रह्मानन्दांशत्वात् परिच्छिन्नस्वर्गादिविषयानुभवजन्यानन्दानामिति भावः। 

ननु कर्मफलं ज्ञानफलेऽन्तर्भवतीत्यत्र किं प्रमाणम्? अत आह— सर्वमिति। प्रजाः यत्किञ्च साधु सत्कर्म कुर्वन्ति तत् सर्वं , स इति शेषः। अभिसमेति प्राप्नोति। कः सः? इत्यत आह— यस्तद्वेदेति। किं तद्? इत्यत आह – यत् स वेदेति। स रैक्वो यद्वेद तद् ब्रह्म यो वेद स तत्त्ववित् प्रजाकर्तृकसर्वसाधुकर्मफलं प्राप्नोति, तत्त्ववित्प्राप्तब्रह्मानन्दांशत्वात् प्रजासाधुकर्मफलभूतानन्दस्येति भावः। स्मृतिमपि प्रमाणयति— सर्वमिति। ‘सर्वं कर्माखिलं पार्थ ज्ञाने परिसमाप्यते’ इति गीताश्लोकः। ज्ञानफले कर्मफलस्यान्तर्भावाज्ज्ञाने कर्मणः परिसमाप्तिरित्यर्थः। 

अयमत्र भाष्यपदान्वयः - ‘यथा उदपाने यावान् योऽर्थः स सर्वोऽर्थः सर्वतःसम्प्लुतोदके योऽर्थस्तावानेव सम्पद्यते - एवं सर्वेषु वेदेषु यावान् योऽर्थः सोऽर्थः विजानतो ब्राह्मणस्य योऽर्थः तावानेव सम्पद्यते’ - इति। श्लोकव्याख्यामुपसंहरन् फलितमाह— तस्मादिति। समुद्रफले कूपफलस्येव विज्ञानफले कर्मफलस्यान्तर्भावादित्यर्थः। अधिकृतेन कर्म कर्तव्यमित्यन्वयः। क्वाधिकृतेन? इत्यत आह— कर्मणीति। कियत्पर्यन्तम्? अत आह— प्रागिति। ज्ञाननिष्ठायां यावता कालेनास्याधिकारो भवति, तावत्पर्यन्त- मित्यर्थः। ज्ञाननिष्ठाधिकारप्राप्त्यनन्तरं तु कर्म नैव कर्तव्यमिति भावः। कीदृशं कर्म? इत्यत आह— कूपेति। अर्थशब्दोऽत्र वस्तुवाच्येव, न तु फलवाची। कूपतटाकादिस्थानीयमित्यर्थः। अपिशब्दाद् विज्ञानादल्पत्वेन कर्तुमयुक्तमपीति गम्यते। विज्ञाने ऽधिकाराभावादिति भावः। 

[[१११]]

ननु किमर्थं कर्मयोगानुष्ठानमिति यदादावाक्षिप्तं तस्य किं समाधानमायातमिति चेद्? उच्यते— मोक्षप्रदायां ज्ञाननिष्ठाया- मधिकाराभावात् तदधिकारसिद्ध्यर्थं कर्मयोगानुष्ठानमिति। न च नायं समाधानार्थो मूलादायातीति वाच्यम् ; अर्थादेतत्सिद्धेः। तथाहि— विज्ञानमेव सर्वैः सम्पाद्यं, समुद्रफले कूपफलस्येव विज्ञानफले ब्रह्मानन्दे एव सर्वकर्मफलविषयानन्दानामन्तर्भावात्। तच्च विज्ञानं कर्मयोगानुष्ठानं विना दुःसम्पादमिति कृत्वा मुमुक्षुणा विज्ञानसिद्ध्यर्थं कर्मयोगोऽनुष्ठेय इति। एवं ज्ञानप्राप्तिद्वारा अपरिच्छिन्न- ब्रह्मानन्दप्राप्तिहेतुत्वात् तत्तत्क्षुद्रफलान्यनभिसन्धाय विहितानि कर्माण्यधिकृतेन कर्तव्यानीति परमार्थः। 

अत्र भाष्ये [^१_११२]कर्मफलमित्यस्य अनभिसंहितकर्मफलं चित्तशुद्धिरूपार्थ इत्यर्थः। कूपतटाकाद्यर्थस्थानीयमित्यस्य कूपतटाकादौ योऽर्थः स्नानपानादिक्रिया तत्तुल्यमित्यर्थः। ततश्च समुद्रे सिष्णासुः पुरुषः यथा समुद्रस्नानाधिकारसिद्ध्यर्थं समुद्रस्नानात्प्राक् कूपतटाकादौ स्नानाचमनादिक्रियां करोति, तथा मुमुक्षुः पुरुषः मोक्षसाधनज्ञाननिष्ठाधिकारसिद्ध्यर्थं ततः प्रागफलाभिसन्धि विहितं कर्म कुर्यात्। स यथा कूपादिस्नानानन्तरं समुद्रे स्नाति, देहस्य शुद्धत्वात् , तथाऽयं कर्मयोगानुष्ठानानन्तरं ज्ञाननिष्ठां प्राप्नुयाच्चित्तस्य शुद्धत्वात्। यथा तस्य कूपादिस्नानजं फलं समुद्रस्नानफले एवान्तर्भवति समुद्रस्नानातिरिक्तकूपादिस्नानजन्यफलाभावात् , तथाऽस्यापि कर्मफलं विज्ञानफले एवान्तर्भवति। एवं च कूपस्नानसमुद्रस्नानयोरिव कर्मज्ञानयोगयोरस्त्युपजीव्योपजीवकभावः; कूपस्नानसाध्यत्वात् समुद्रस्नानस्य कर्मयोगसाध्यत्वाच्च ज्ञानयोगस्य। उभयोः फलविषये तु हस्तिमशकान्तरमस्त्येव; कूपस्नानस्य देहमलापाकरण- मात्रफलकत्वात् , समुद्रस्नानस्य च सर्वनदीस्नानजन्यमहाफलकत्वात्। तथा - कर्मयोगस्य चित्तशुद्धिमात्रफलकत्वाद् , विज्ञानस्य च निरतिशयानन्दमोक्षरूपपरमपुरुषार्थफलकत्वादिति केचिद् वर्णयन्ति। 

अस्मिन् पक्षे - किमर्थं कर्मयोगानुष्ठानमित्याक्षेपस्य समुद्रस्नानाधिकारसिद्ध्यर्थं कूपादिस्नानमिव ज्ञाननिष्ठाधिकारसिद्ध्यर्थं कर्मयोगानुष्ठानमिति कण्ठोक्तमेवोत्तरं सिध्यति। 

ननु ‘कूपे पश्य पयोनिधावपि घटो गृह्णाति तुल्यं जलम्’ इति न्यायेन पिपासुरुदकपाने यावत्परिमाणं जलं पिबति सर्वतःसम्प्लुतोदकेऽपि तावत्परिमाणमेव जलं पिबति। न च समुद्रजलमपेयमिति वाच्यम् ; बाष्पभूतस्य समुद्रजलस्य पेयत्वात् इत्यनेनोच्यत इति चेत्? मैवम् - दार्ष्टान्तिकाननुरोधात् प्रकृतस्यार्थस्य। न च दार्ष्टान्तिकेऽपि सर्वेषु वेदोक्तेषु कर्मसु यावत्फलं लभते कर्मी तावदेव संन्यासी विज्ञाने फलं लभत इत्यर्थो वाच्य इति वाच्यम् ; कर्मफलेभ्यः स्वर्गादिभ्योऽनित्येभ्यः विज्ञानफलस्य मोक्षस्य नित्यस्य परमोत्कृष्टत्वात्। 

अत एव हि ‘यदहरेव विरजेत्तदहरेव प्रव्रजेदि’ति श्रुत्या कर्मफलेषु स्वर्गपशुपुत्रादिषु क्षयिष्णुत्वसातिशयत्वादिदोषदर्शनेन यस्य पुरुषस्य यस्मिन्नहनि विरागो जायते स तस्मिन्नेवाहनि संन्यासं स्वीकुर्यादित्युक्तम्। अन्यथा विज्ञानफलस्यापि कर्मफलतुल्यत्वे ‘अथातो ब्रह्मजिज्ञासा’ इत्यारब्धं वेदान्तशास्त्रं व्यर्थमेव स्यात् ,’अथातो धर्मजिज्ञासा’ इति पूर्वमीमांसाशास्त्रेणैव स्वर्गादिलाभात्। न च \- व्यर्थं भवतु , को दोष इति - वाच्यम् ; ‘तरति शोकमात्मवित्’ ‘ब्रह्मविद् ब्रह्मैव भवति’ ‘आत्मा वा अरे द्रष्टव्यः’ इत्यादिज्ञान- तत्फलविधायकश्रुतिशतविरोधात्। तस्याप्यङ्गीकारेऽनुभवविरोधो बलवान् जागर्ति। कर्मिणां दुःखात्मकसंसारस्यानुपरमदर्शनात् , संन्यासिनां तदुपरमेण निरतिशयात्मानन्दानुभवदर्शनाच्च। तस्माद् विज्ञानफलकर्मफलयोः हस्तिमशकयोरिव महदन्तरम्। न चानभिसंहितफलानां कर्मणां मोक्षः फलमिति वाच्यम् ; चित्तशुद्धेरेव फलत्वादिति। 

[^१_११२] : भाष्ये कर्मेत्यस्य स्थाने ‘कर्मफलम्’ इति रा.पा. भाति। 

[[११२]]

अत्र यथा गङ्गायमुनादितत्तन्नदीस्नानादिजन्यानि तानि तानि फलानि समुद्रस्नानादेकस्मादेव पुरुषस्य भवन्ति, तथा तत्तत्कर्मजन्या हैरण्यगर्भाद्यानन्दा एकस्मादेव ब्रह्मज्ञानाद् विदुषो भवन्तीति कतिचिद् वर्णयन्ति। 

यत्त्वाह रामानुजः– न च वेदोदितं सर्वं सर्वस्योपादेयम् ; यथा सर्वार्थपरिकल्पिते सर्वतःसम्प्लुतोदके उदपाने पिपासोर्यावानर्थः यावदेव प्रयोजनं पानीयं, तावदेव तेनोपादीयते, न सर्वम्। एवं सर्वेषु च वेदेषु ब्राह्मणस्य विजानतो वैदिकस्य मुमुक्षोर्यदेव मोक्षसाधनं तदेवोपादेयं नान्यदिति। तन्मन्दम् ; सर्वतःसम्प्लुतोदकशब्दात् सर्वार्थपरिकल्पितत्वरूपार्थालाभात् , कूपादेः स्नानादियत्किञ्चिदर्थपरि- कल्पितत्वेन सर्वार्थपरिकल्पितत्वाभावाच्च। न हि स्त्रीपश्वादिकामस्य कूपादिना यःकश्चिदर्थः। सर्वशब्दस्य सङ्कोचश्च न न्याय्यः। तथा यावत्प्रयोजनं तावत् तेनोपादीयत इत्यप्ययुक्तम् ; जलस्यैवोपादेयत्वेन प्रयोजनस्यानुपादेयत्वात्। प्रयोजनवाचिनो(र)\[ऽ\]र्थशब्दस्य जलवाचित्वाभावात्। यावताऽर्थेन जलेन प्रयोजनं तावदेव जलं तेनोपादीयत इति वक्तव्यत्वात्। न च तथैव वदामीति वाच्यम् ; यावानिति प्रथमान्तपदसत्त्वात्। तेनेति उपादीयत इति च कर्म\[कर्तृ\]क्रिययोर्द्वयोर्मूलाद् बहिः कल्पितत्वात्। पिपासोरिति च नियन्तु- मशक् यम् , सिष्णास्वादिसत्त्वात्। यदि पिपासोरित्युदाहरणार्थम् , तर्हि आरामसेचनेच्छोरपि ग्रहणं स्यात्। न चेष्टापत्तिः; तस्य सर्वेणापि कूपजलेन प्रयोजनसत्त्वात् तावदेव तेनोपादीयते, न सर्वमिति वक्तुमशक् यत्वात्। 

तथा ब्राह्मणशब्दाद् वैदिकार्थलाभः प्रागेव प्रत्युक्तः। विजानतः इति शब्दाच्च न मुमुक्षुलाभः, वेदवादरतानां वैदिकानां बहूनां कामात्मनामेव दर्शनात् , वैदिकस्य ‘अथातो धर्मजिज्ञासा’ इति कर्मस्वेव प्रवृत्तत्वेन मुमुक्षुत्वासम्भवात् , ‘त्रैगुण्यविषया वेदा निस्त्रैगुण्यो भवार्जुने’ति भगवतैव वैदिकत्वस्य कामहेतुत्वेन दूषितत्वात् , निष्कामस्यैव मुमुक्षुत्वाच्च। निष्कामस्तु न [^१_११३]वैदिकः, किन्तु वेदान्त्येवेति सिद्धान्तात्। 

यो विशेषेणात्मतत्त्वं विजानाति, स हि विजानन्नित्युच्यते। स च मुक्त एवेति किमिति मुमुक्षुत्वं तस्य? त्वयाऽपि नित्यमुक्तानामनन्तगरुडादीनाम् , ईश्वरस्य च विजानत्त्वमभ्युपगतम्। किञ्च मुमुक्षोरेव ज्ञानेऽधिकारः। मुमुक्षुर्हि वेदान्तश्रवणादिकं कृत्वा तमात्मानं विशेषेण जानातीति कथं विजानत्त्वस्यैव मुमुक्षु\[त्वरूप\]त्वम्? मुमुक्षुत्वानन्तरभाव्यत्वाद् विज्ञानस्य। यदेव मोक्षसाधनं तदेवोपादेयमिति सर्वमपि वाक् यं मूलाद् बहिः कल्पितत्वात् सुतरामप्रमाणम्। 

वेदान्तेष्वेव मोक्षसाधनज्ञानश्रवणाद् वेदेषु मोक्षसाधनमित्यप्ययुक्तम् ; वेदेष्वेव मोक्षसाधनस्यापि धर्मादिसाधनयज्ञादेरिव श्रवणे सति वेदान्तश्रवणाद्यानर्थक् यात् ; पूर्वोत्तरमीमांसाभेदेन शास्त्रभेदकल्पनस्याप्ययुक्तत्वापत्तेः। न च - सर्वशब्दस्वारस्याद् उपनिषदोऽपि वेदा एवेति - वाच्यम् ; ‘त्रैगुण्यविषया वेदाः’ इति भगवतैवोक्तत्वाद् , उपनिषदाञ्च सत्त्वादिगुणातीतब्रह्मात्मतत्त्व- प्रतिपादकत्वात्॥४६॥

[^१_११३] : वेदोक्तकर्माधिकृतः इत्यर्थः। 

[[११३]]
</details>

<details><summary>मूलम् - ४७</summary>

कर्मणीति। एवकारार्थमाह— न ज्ञाननिष्ठायामिति। ते तवेति। क्षत्रियस्येत्यर्थः। ब्राह्मणस्यैव संन्यासाधिकारात् , ‘ब्राह्मणो निर्वेदमायाद्’ ‘ब्राह्मणः प्रव्रजेदि’त्यादिश्रुतिभ्यः। यद्वा विवेकवैराग्यादिरहितस्येत्यर्थः। विवेकादिशालिन एव संन्यासेऽधिकारात्। ज्ञाननिष्ठा हि सर्वकर्मसंन्यासः, [^१_११४]तत्पूर्विकेति वा। तृष्णा स्पृहा। कस्यांचिदपीति ।स्वप्नाद्यवस्थास्वपीत्यर्थः। 

न च ‘मा फलेषु कदाचने’त्यनेन ‘फलहेतुर्मा भू’रित्यस्य पौनरुक्त्यमिति वाच्यम् ; ‘फलेषु स्वर्गादिषु’ इति, ‘कर्मफलस्य जन्मनः’ इति च व्याख्यातत्वात्। यदि तव स्वर्गादिषु तृष्णा स्यात् तर्हि तदनुभवाय तव जन्मापि स्यात् ; तस्मात् फलहेतुर्जन्महेतुश्च मा भूस्त्वमिति वक्तुं वाक् यद्वयस्यावश्यकत्वात्। कर्मफलहेतुत्वं नाम कर्मफलरूपजन्मानुभवितृत्वम्। फलेष्वधिकारो नाम फलविषयस्पृहेति विवेकः। यदि कर्मफलं नेष्यते, तर्हि दुःखरूपेण कर्मणा किमिति शङ्कायामाह— मा ते सङ्गोऽस्त्वकर्मणीति। कर्मशब्दस्य क्रियायां यज्ञादिकर्मणि च प्रसिद्धत्वादाह— अकर्मणि अकरणे इति। कर्मणामकरणे इत्यर्थः। फलमनभिसन्धाय त्वया कर्माण्येव कर्तव्यानि, न तु संन्यासः, तत्र तवानधिकारादिति श्लोकस्य फलितार्थः। 

यत्तु रामानुजः– ‘फलस्य च क्षुन्निवृत्त्यादेर्न त्वं हेतुरित्यनुसन्धेय’मिति, तत्तुच्छम् ; भोजनादिकर्मणामकर्मत्वात् क्षुन्निवृत्त्या- देश्चाफलत्वात्। न हि केनचिच्छास्त्रेण कश्चिद् भोजनादिकर्मण्यधिक्रियते, येन भोजनादिकर्मण्येव तवाधिकार इत्युच्येत। नक्तभोजनोपवासपारणादिकं तु नित्यनैमित्तिकादिकर्माङ्गमेवेति न तत्र पृथग्विधिः। किञ्च यदि क्षुन्निवृत्त्यादिः फलं स्यात् , कथं तत्सङ्गो भोक्तुर्न भवेत्? यज्ञादिकर्मणः स्वर्गादिफलं तु कालान्तरभावीति तत्सङ्गस्त्यक्तुं शक्यः पुंसा। अपि च फलमनभिसन्धाय यज्ञादीनि क्रियन्तां नाम, क्षुन्निवृत्तिमनभिसन्धाय कथं क्षुधितो भोजने प्रवर्तेत? अन्यथा अक्षुधितस्यापि भोजने प्रवृत्तिः स्यात्। यत्तु क्षुत्पिपासादेः प्राणधर्मत्वानुसन्धानं, भोजनादेश्च शरीरधर्मत्वानुसन्धानं सा ज्ञाननिष्ठैव, अविक्रियात्मदर्शनहेतुत्वात्। तथा कर्मफलयोर्हेतुर्मा भूरिति च रामानुजोक्तमसत् ; कर्मण्येवाधिकारः इति कर्महेतुत्वस्योक्तत्वात्। 

यच्चोक्तम् - वेदान्तदेशिकेन कर्तृत्वानभिसन्धानमेव कर्माहेतुत्वमिति; तच्चायुक्तम् ; कर्तृत्वानभिसन्धानस्य फलाहेतुत्वात्। यः ‘कर्ताऽहम्’ इति मन्यते, स एव हि फलमभिसन्धत्ते; कर्माहेतुत्वे तु कर्मैव न स्यात् ; यथा फलाहेतुत्वे फलस्य स्वरूपानिष्पत्तिः, तथा कर्माहेतुत्वे किमिति कर्मणः स्वरूपानिष्पत्तिर्न भवेत्?॥४७॥

[^१_११४] : सर्वकर्मसंन्यासपूर्विका ज्ञाननिष्ठा इत्यर्थः।
</details>

<details><summary>मूलम् - ४८</summary>

योगस्थ इति। ‘हे धनञ्जय! सङ्गं त्यक्त्वा सिद्ध्यसिद्ध्योः समो भूत्वा योगस्थःसन् कर्माणि कुरु’ इत्यन्वयः। फलप्रयुक्तेनेति। फलाभिसन्धिमतेत्यर्थः। अथवा प्रयुक्तं प्रयोग इति भावे क्तः, प्रसङ्ग इति यावत्। पुंसेति शेषः। फलप्रसङ्गेन कर्म न कर्तव्यम्। फलमभिसन्धाय कर्म न कुर्याद् विवेकीत्यर्थः। इति शङ्कायामिति शेषः। उच्यते भगवतेति शेषः। कर्माणि कुर्वित्यत्र किमर्थमित्याशङ्कां पूरयति— केवलमीश्वराराधनार्थमिति। तत्रापि ईश्वराराधनत्वेऽपीत्यर्थः। ईश्वरप्रीतावपि स्पृहा न कार्येत्यर्थः। ईश्वरप्रीत्याशाया अपि सिद्ध्यसिद्धिशङ्कादिना चित्तचाञ्चल्यहेतुत्वादिति भावः। तद्विपर्ययजेति। तच्छब्देन चित्तशुद्धिः परामृश्यते। चित्तशुद्धेर्विपर्ययश्च चित्ताशुद्धिः, तस्माज्जायत इति तज्जा। ज्ञानप्राप्तौ रागः, तदप्राप्तौ द्वेषश्च न कर्तव्य इति भावः। योगस्थशब्दगतयोगशब्दार्थं भगवानेव तुरीयपादेन वक्तीत्याह— कोऽसौ योग इत्यादि। उच्यत इति। शास्त्रज्ञैरिति शेषः। 

यत्तु रामानुजः - राज्यबन्धुप्रभृतिषु सङ्गं त्यक्त्वा, तदन्तर्भूतविजयादिसिद्ध्यसिद्ध्योः समो भूत्वेति, तत्तुच्छम् ; ‘मा फलेषु कदाचने’त्यनेनैव राज्यादिफलसङ्गस्याकर्तव्यत्वस्योक्तत्वात्। बन्धुप्रभृतिषु सङ्गाकर्तव्यत्वस्य ‘अशोच्यानि’त्यारभ्य ‘न त्वं शोचितुम- र्हसी’त्येतदन्तेन ग्रन्थेन प्रतिपादितत्वात्। प्रधानफलसिद्ध्यसिद्ध्योः समत्वमुपेक्ष्य तदन्तर्भूतविजयादिसिद्ध्यसिद्धिसमत्ववचनस्यायुक्त- त्वात्। प्रधानफलसिद्ध्यसिद्धिसमत्वस्य इतः प्रागनुक्तत्वाच्च। ‘सुखदुःखे समे कृत्वा’ इति श्लोके जयापजयसमत्वस्योक्तत्वाच्च॥४८॥

[[११५]]
</details>

<details><summary>मूलम् - ४९</summary>

दूरेणेति। हे धनञ्जय! बुद्धियोगात् कर्म दूरेणावरं हि। बुद्धौ शरणमन्विच्छ। फलहेतवः कृपणा भवन्तीति शेषः। [^१_११६]बुद्धिना(?) व्यवसायात्मकबुद्धिना योगो यस्य तद् बुद्धियोगम्[^२_११६], तस्माद् बुद्धियोगात्। फलितमाह—समत्वबुद्धियुक्तात् कर्मण इति। जन्ममरणादि- हेतुत्वादिति। फलार्थिना क्रियमाणस्य कर्मण इति भावः। स्वर्गादिफलानुभवार्थं जन्म, तत्सुकृतक्षयानन्तरं मरणं चेति बोध्यम्। आदिशब्दात् सुखदुःखादिग्रहणम्। परिपाकजा परिणामजाता, फलभूतेति यावत्। सांख्ये बुद्धौ सांख्यविषयायां बुद्धावित्यर्थः। परमार्थज्ञानमेव शरणमभयप्राप्तिकारणं यस्य स परमार्थज्ञानशरणः। ‘फलहेतवः सन्तः अवरं कर्म कुर्वाणाः कृपणाः’ इत्यन्वयः। फलहेतव इत्यनेनार्थसिद्धस्यैव वचनमवरं कर्म कुर्वाणा इति। कर्मफलतृष्णाशालित्वरूपफलहेतुत्ववन्तो ह्यवरं कर्म कुर्वन्ति। कर्मण एकस्यैवोत्कर्षापकर्षौ तत्कर्तृबुद्धिगतफलासङ्गतत्सङ्गप्रयुक्तावेव, न तु स्वाभाविकाविति बोध्यम्। एतेन - अविवेकिकामिजनसमाश्रयात् कर्मणामेवापकर्षो जात इति तन्निन्दा सूच्यते। फलहेतूनां कृपणत्वे श्रुतिं प्रमाणयति— यो वेति। हे गार्गि! यो वा पुरुषः एतदक्षरम् अविनाशि ब्रह्मेति यावत्। अविदित्वा अस्माल्लोकान्मनुष्यलोकात् प्रैति, मनुष्यलोकं विहाय स्वर्गादिलोकं प्राप्नोति, स्वकृतफलसङ्ग- पूर्वककर्मफलानुभवार्थं भूरादिलोकान् प्राप्नोतीत्यर्थः। सोऽ(पि)विद्वान् पुरुषः कृपणः शोच्यः। अस्माल्लोकादिति ल्यब्लोपे पञ्चमी। यद्वा अस्माल्लोकाद् देहात् प्रैति उत्क्रामति, म्रियत इति यावत्। तत्त्वविदः उत्क्रान्त्यभावादिति भावः। 

यत्तु रामानुजः - बुद्धियोगादित्यस्य बुद्धियोगयुक्तात् कर्मणः इत्यर्थमाह, अत्रोपपत्तिमाह अजहल्लक्षणयेति वेदान्तदेशिकश्च यत् ; तदुभयं तुच्छम् ; [^३_११६]लक्षणाश्रयणस्य दुष्टत्वात् , बुद्धियुक्तादित्यनेनैवेष्टसिद्धौ बुद्धियोगयुक्तादित्यस्यानर्थक् याच्च॥४९॥

[^१_११६] : ‘बुद्ध्या व्यवसायात्मकबुद्ध्या’ इति पाठो युक्तः। 

[^२_११६] : व्यधिकरणबहुव्रीहिः। अन्यपदार्थः कर्म। 

[^३_११६] : अस्माभिस्तु बहुव्रीहिसमासाश्रयणेनोक्तार्थो लब्धः। यद्यपि बहुव्रीहावपि लक्षणाऽस्त्येव, तथापि सा निरूढेति न दोषः इति भावः। 

[[११६]]
</details>

<details><summary>मूलम् - ५०</summary>

बुद्धीति। बुद्धियुक्तः पुरुष इह उभे सुकृतदुष्कृते जहातीत्यन्वयः। कर्मणि समत्वं नाम कर्मजन्यसिद्ध्यसिद्ध्योः समत्वम् , तस्यैव प्रकृतत्वात्। अथवा फलपरित्यागान्नित्येषु नैमित्तिकेषु काम्येषु च कर्मसु समत्वबुद्धिः, सर्वेषामपि सत्त्वशुद्धिरूपैकफलकत्वेन समत्वात्। ननु ‘तद्विद्वान् पुण्यपापे विधूय निरञ्जनः परमं साम्यमुपैती’ति श्रुत्या आत्मविद एव पुण्यपापपरित्यागश्रवणात् कथं कर्मयोगिनः पुण्यपापविधूननम्? अत आह— सत्त्वशुद्धिज्ञानप्राप्तिद्वारेणेति। सत्त्वशुद्ध्या यज्ज्ञानं तत्प्राप्तिद्वारेण, सत्त्वशुद्धिपूर्वकज्ञान- प्राप्तिद्वारेणेत्यर्थः। कर्मयोगात् सत्त्वशुद्धिस्ततो ज्ञानप्राप्तिस्तया सुकृतदुष्कृतपरित्याग इति भावः। स्वभावादिति बन्धकत्वरूपात् स्वभावादित्यर्थः। 

यत्तु रामानुजः— बुद्धियुक्तो बुद्धियोगयुक्त इति। योगो बुद्धियोगः, कौशलम् अतिसामर्थ्यम् , अतिसामर्थ्यसाध्य इत्यर्थ इति, तत्तुच्छम् ; बुद्धिशब्दाद् बुद्धियोगरूपार्थालाभात् प्रकृतयोगस्य कर्मयोगत्वेन बुद्धियोगशब्दवाच्यत्वाभावात्। बुद्धियोगो हि ज्ञानयोगः, बुद्धेर्ज्ञानपर्यायत्वात्। न च बुद्धियोगादिति पूर्वश्लोकादत्र बुद्धेर्बुद्धियोगार्थबोधकत्वमिति वाच्यम् ; तत्रापि बुद्धियुक्तादित्येवार्थस्य सिद्धान्तितत्वात्। योगः कौशलमिति पदद्वयस्य स्वारसिकं सामानाधिकरण्यं भञ्जयित्वा कौशलसाध्य इति लाक्षणिकार्थ- स्वीकारस्याप्रमाणत्वाच्च॥५०॥

[[११७]]
</details>

<details><summary>मूलम् - ५१</summary>

बुद्धियुक्ताः पुरुषाः कर्मजं फलं त्यक्त्वा मनीषिणः सन्तः जन्मबन्धविनिर्मुक्ताः अनामयं पदं गच्छन्तीत्यन्वयः। ज्ञानिनो भूत्वेति। चित्तशुद्धिद्वारा आत्मज्ञाननिष्ठां प्रपद्येत्यर्थः। गच्छन्तीति वर्तमाननिर्देशादाह— जीवन्त एवेति। अन्यथा हि गमिष्यन्तीति वक्तव्यं स्यात्। ‘तद्विष्णोः परमं पद’मिति श्रुतेराह— विष्णोरिति। किं तत् पदम्? अत आह— मोक्षाख्यमिति। सच्चिदानन्दलक्षणं स्वरूपमित्यर्थः। आत्मन्यनात्माध्यासहेतोरविद्यायाः ‘अहं ब्रह्म’ इति विद्यया, तेजसा तिमिरस्येव, नाशे सति सच्चिदानन्दब्रह्मात्म- साक्षात्कारो जायते। स एव मोक्ष इत्युच्यते। स च जीवद्दशायामेव सुलभः, शमदमादिसंस्कृतमनःसाध्यत्वाद् विद्यायाः ‘ब्रह्मविद् ब्रह्मैव भवती’ति विद्याया अव्यवहितफलत्वाच्च मोक्षस्य। न च विदेहकैवल्यस्य मोक्षस्य कथं जीवद्दशायां लाभ इति वाच्यम् ; आत्मनः सर्वदाऽपि विदेहत्वात् , ‘निष्कलं निष्क्रियं शान्तम्’ ‘अशब्दमस्पर्शमरूपमव्ययम्’ इत्यादिश्रुतेः, सदेहत्वस्य चाविद्यासिद्धत्वात्। विद्यया आत्मनि सदेहत्वभ्रान्तिमात्रस्यैव निवर्त्यत्वात् , रज्जुसर्पभ्रान्तेराप्तोपदेशनिवर्त्यत्ववत्। तस्मादविक्रिये आत्मनि स्वयम्प्रभे कालत्रयेऽपि बन्धतद्धेतुसङ्गाभावात् सिद्धा जीवन्मुक्तिरात्मज्ञस्य। 

ननु ‘सुकृतदुष्कृते जहाति’ ‘अनामयं पदं गच्छन्ती’ति साक्षाज्ज्ञानफलस्य सुकृतदुष्कृतप्रहाणस्य परमपदप्राप्तेश्च प्रोक्तत्वान्नात्र कर्मयोगप्रसञ्जनमतीवोचितमित्यत आह— अथवेति। अयं च श्लोकानामर्थः। हे धनञ्जय! बुद्धियोगाज्ज्ञानयोगात् सांख्ययोगादित्यर्थः। कर्म कर्मयोगः दूरेणावरं हि। तस्माद् बुद्धौ सांख्ये शरणमन्विच्छ। कर्मफलहेतवस्त्वतीव कृपणाः। कर्मयोगनिष्ठास्तु नातीव कृपणाः, अफलहेतुत्वादित्यर्थः। बुद्धियुक्तः सांख्यबुद्धियुक्तः इह उभे सुकृतदुष्कृते जहाति, ‘तद्विद्वान् पुण्यपापे विधूय’ इति श्रुतेः। तस्मात् त्वं योगाय सांख्यबुद्धिजनककर्मयोगाय तावद् युज्यस्व। ‘योगः कर्मसु कौशलम्’ इत्यनतिरिक्तार्थम्। बुद्धियुक्ताः सांख्यज्ञानयुक्ता मनीषिणो विद्वांसः कर्मजं फलं त्यक्त्वा कर्मत्यागद्वारा तत्फलत्यागं कृत्वेत्यर्थः। जन्मबन्धविनिर्मुक्ताः सन्तः अनामयं पदं गच्छन्ती- त्यनतिरिक्तार्थम्। परमार्थदर्शनं परतत्त्वज्ञानं लक्षणं स्वरूपं यस्याः सा परमार्थदर्शनलक्षणा कर्मयोगजा सत्त्वशुद्धिः, तज्जा कर्मयोगजसत्त्वशुद्धिजा बुद्धिः , सांख्यबुद्धिरित्यर्थः। दर्शिता भगवतेति शेषः। तत्र हेतुमाह— साक्षादिति। कर्मयोगस्य परम्परया सुकृतदुष्कृतप्रहाणादिहेतुत्वमस्ति, न तु साक्षात्। ज्ञानयोगस्य तु साक्षात् तदस्तीति कृत्वा प्रकृतश्लोकेषु साक्षात् तद्धेतुत्वश्रवणात् साक्षात् तद्धेतुत्ववान् सांख्ययोग एवेहाप्युक्त इति ज्ञेयमिति भावः॥५१॥

[[११८]]
</details>

<details><summary>मूलम् - ५२</summary>

यदेति। यदा ते बुद्धिः मोहकलिलं व्यतितरिष्यति, तदा श्रोतव्यस्य श्रुतस्य च निर्वेदं गन्तासि। कालुष्यमेव कार्यद्वारा दर्शयति— येनेति। आत्मानात्मविवेकरूपो बोधो ज्ञानं, तं कलुषीकृत्य अपहृत्य, विषयं शब्दादिकं प्रति अन्तःकरणं येन प्रवर्त्यते तत् कालुष्यमित्यन्वयः। विवेकजलकलुषीकरणादविवेकस्य रजस इव कलिलशब्दव्यवहार इति भावः। श्रुतेन किम्? श्रोतव्येन किम्? इति श्रुतश्रोतव्यविषयं निर्वेदं प्राप्स्यसीत्यर्थः। श्रुतं श्रोतव्यञ्चेति। आत्मनोऽन्यत् सर्वं धर्मशास्त्रादिकमित्यर्थः। आत्मनस्तु यावत्साक्षात्कारं सर्वदाऽपि श्रोतव्यत्वान्न तत्र निर्वेद उचितः - ‘आत्मा वा अरे द्रष्टव्यः श्रोतव्यः’ इति श्रुतेः ‘आसुप्तेरामृतेः कालं नयेद् वेदान्तचिन्तया’ इति स्मृतेश्च॥५२॥

[[११९]]
</details>

<details><summary>मूलम् - ५३</summary>

‘श्रुती’ति श्लोकमवतारयति— मोहेति। आत्मानात्मविवेकाच्छादकस्य मोहकलिलस्यात्यये नाशे सति आत्मानात्मविवेक- रूपा प्रज्ञा लभ्यते पुंसा। तादृशश्च पुरुषः कर्मयोगजं परमार्थयोगं सांख्ययोगरूपं फलं कदा प्राप्स्यसि? इत्येतदहं वच्मि, तत् त्वं शृणु; श्रुतिविप्रतिपन्ना ते बुद्धिः यदा निश्चला सती समाधावचला सती स्थास्यति, तदा योगमवाप्स्यसीत्यन्वयः। अनेकेषां साध्यानां साधनानां सम्बन्धानां च प्रकाशनं याभिस्ताभिः श्रुतिभिः प्रवृत्तिनिवृत्तिलक्षणैः श्रवणैः, प्रवृत्तिनिवृत्ती लक्षणं स्वरूपं येषां तैः तथोक्तैर्वेदैः हेतुभिः विप्रतिपन्ना विप्रतिपत्तिं प्राप्ता नानाप्रतिपन्ना बहुभेदं प्राप्तेत्यर्थः। प्रवृत्तिनिवृत्तिधर्मप्रतिपादकवेदश्रवणात् ‘किं कर्म कुर्याम् , किंवा प्रव्रजेयम् , किंवा वनं विशेयम्? कर्मस्वपि किं काम्यानि कुर्याम् , अथवा नित्यानि?’ इत्येवं बहुविधविकल्पान् प्राप्तेति भावः। निश्चलाचलपदयोः पौनरुक्त्यं वारयति—विक्षेपेति। विक्षेपो बुद्धेरात्मस्वरूपात् प्रच्युतिः, विषयचिन्तेति यावत्। तत्रापीति। आत्मन्यपीत्यर्थः। विकल्पो बुद्धिवृत्तिः। विवेकप्रज्ञाम् ‘अयमात्मा, इदमनात्मा’ इति विवेकरूपं ज्ञानम्। यावदर्थमाह— समाधिमिति। चित्तसमाधानमित्यर्थः। निर्विकल्पसमाधिमिति यावत्। सुषुप्ताविव लयरहितं, जाग्रत्स्वप्नयोरिव विक्षेपरहितम् ‘अहं ब्रह्म’ इत्याकारकवृत्तिशून्यं च सदन्तःकरणं यत् केवलमात्मस्वरूपानुसन्धानपरं वर्तते, तदेव निर्विकल्पसमाधिरिति फलितार्थः। यदा स्वस्यान्तःकरणं निर्विकल्पं निर्विक्षेपं च सदात्मनि स्थिरं वर्तते, तदा निर्विकल्पसमाधिशाल्यहमिति ज्ञातव्यं त्वयेति श्लोकनिष्कृष्टार्थः। निर्विकल्पसमाधावात्मस्वरूपसाक्षात्कारे सति ‘अयमात्मा, इदमनात्मा’ इति विवेकः सुखेन भवति पुंस इति भावः। एतेन ज्ञानयोगस्य समाधिरेव परा काष्ठेति सूचितम्। न च यमनियमाद्यष्टाङ्गलक्षणयोगस्यैव समाधिः परा काष्ठेति वाच्यम् ; मनःसंयमसाध्यस्य समाधेः सांख्ययोगयोरुभयोरपि परमावधित्वात्। मनःसंयमस्तु केषाञ्चित् प्राणायामादियोगसाध्यः, केषाञ्चिदात्मानात्मविवेचनरूपसांख्य- साध्य इति विवेकः। अत एव ‘एकं सांख्यं च योगं च यः पश्यति स पश्यति’ इति वक्ष्यति भगवान्। 

[[१२०]]

ननु ‘समाधावचला बुद्धिः स्थास्यती’त्यनेनैव निर्विकल्पसमाधिरुक्तः; पुनः समाधिं प्राप्स्यसीति वचनं त्वयुक्तम् ; समाधिमतः समाधिप्राप्तिरिति पौनरुक्त्यादिदोषादिति चेत्? अत एव श्लोकनिष्कृष्टार्थस्तथोक्तो मया। यद्वा - कर्मयोगजा सत्त्वशुद्धिः, सत्त्वशुद्धौ निर्विकल्पसमाधिलाभः, ततश्चात्मानात्मविवेकलक्षणज्ञानयोगात्मकसमाधिलाभ इति विवेकः। सत्त्वशुद्धिं प्रति कर्मानुष्ठानवद् यमनियमादयोऽपि हेतव एवेति कृत्वा निर्विकल्पसमाधेर्योगपरमावधित्वं चोच्यत इति बोध्यम्। 

एतेन सर्वेऽपि योगा ज्ञानयोगसाधका एव, न तु तत्साध्यः कश्चन योगोऽस्तीति ज्ञानयोगस्य सर्वयोगाधिकत्वं सूचितम्। 

यद्यपि ज्ञानयोगस्य परा काष्ठा ब्रह्मात्मसाक्षात्कारः, निर्विकल्पसमाधिश्च स एवेति नोभयोर्भेदः[^१_१२१], तथापि निर्विकल्प- समाधावात्मानुभवं कुर्वन्तोऽपि योगिनः न तमात्मानं ब्रह्माभिन्नं विदुरिति हेतोर्निर्विकल्पसमाधेर्योगसाध्यात् ज्ञानयोगस्योत्कर्ष उक्तः। येन केनापि योगाद्युपायेन यदा तवान्तःकरणस्य निर्विकल्पसमाधिलाभः, तदैव तव ‘अयमात्मा, इदमनात्मा’ इति विवेको जायते, निर्विकल्पसमाधावात्मस्वरूपसाक्षात्कारस्य जातत्वादिति श्लोकस्य तात्पर्यम्। न चैवं निर्विकल्पसमाधिनैवालम् , तत एवात्मस्वरूप- साक्षात्कारलाभात् , स च समाधिः प्राणायामादिसाध्य इति कोऽर्थो ज्ञानयोगेनेति वाच्यम् ; ‘सच्चिदानन्दलक्षणः सर्वान्तरः स्वयम्प्रभ आत्मा’ इति ज्ञाने सत्येव निर्विकल्पसमाध्यनुभूतवस्तुनि ब्रह्मात्मज्ञानं स्यात् पुंसः, न त्वन्यथेति ज्ञानयोगस्यावश्यकत्वात्। न हि सौषुप्तिक आत्मानन्दानुभवो मोक्षाय भवति पुंसाम् ,‘अयमात्मा’ इति ज्ञानाभावस्य तुल्यत्वात् इति। अथवा विक्षेपो विपर्ययः विकल्पः संशय इत्यर्थान्नात्र श्लोके पूर्ववाक् येन निर्विकल्पसमाधिरभिधीयत इति न कोऽपि दोष इति बोध्यम्। ‘नायमात्मा’ इति, ‘अयमात्मा वा न वा’ इति च विक्षेपविकल्परहिता सती यदा ते बुद्धिरात्मनि स्थिरा स्थास्यति ‘अयमेवात्मा’ इति तदा त्वं योगमवाप्स्यसीति भावः। योगम् आत्मसाक्षात्कारमिति मधुसूदनः। यत्तु ‘समाधौ मनसि बुद्धिः स्थास्यती’ति रामानुजः; तदसत् ; मनोबुद्ध्योरुभयोरेकतत्त्वत्वेनाधाराधेयभावायोगात् , एकमेव ह्यन्तःकरणं सङ्कल्पविकल्परूपं मन इति, निश्चयरूपं बुद्धिरिति चोच्यते। विप्रतिपन्नेत्यस्य विशेषतः प्रतिपन्नेत्यर्थोऽपि तदुक्तोऽयुक्तः; विप्रतिपत्तिशब्दस्य विरुद्धप्रतिपत्त्यर्थकत्वेन विप्रतिपन्नशब्दस्यापि तादृशार्थबोध\[कत्व\]स्यैवौचित्यात् , अप्रसिद्धार्थकल्पनस्यान्या- य्यत्वात् ॥५३॥

[^१_१२१] : निर्विकल्पसमाधेः ब्रह्मात्मसाक्षात्कारस्य च एकविषयकत्वेऽपि प्रमाणजन्यत्वेन ब्रह्मात्मसाक्षात्कारस्याविद्यानिवर्तकत्वं विशेषः ब्रह्मानन्दीयादौ निरूपितः।

[[१२१]]
</details>

<details><summary>मूलम् - ५४</summary>

‘स्थितप्रज्ञस्ये’ति श्लोकमवतारयति— प्रश्नबीजमिति। ‘समाधौ बुद्धिरचला स्थास्यति’, ‘योगमवाप्स्यसी’ति वाक् यश्रवणात् प्रष्टुमवकाशो जात इत्यर्थः। तदेवाह— लब्धसमाधिप्रज्ञस्येति। लब्धे समाधिप्रज्ञे निर्विकल्पसमाधिविवेकौ येन तस्य। बोद्धुं ज्ञातुमिच्छा बुभुत्सा। प्रतिष्ठितेति। दृढेत्यर्थः। प्रज्ञाया आकारमाह— अहमिति। ‘अहं परं ब्रह्मास्मी’त्यन्वयः। प्रज्ञा बुद्धिवृत्तिरूपं ज्ञानम्। समाधौ आत्मनि निर्विकल्पसमाधाविति वा। किं प्रभाषेतेत्यनेन पौनरुक्त्यादाह— परैर्भाष्यत इति। ‘स्थितप्रज्ञोऽयम्’ इत्यन्यैः कथमुच्यत इत्यर्थः। किं प्रभाषेतेत्यादौ किंशब्दानां कथमित्यर्थो ज्ञेयः - कथं प्रभाषेत? कथमासीत? कथं व्रजेत? इति। ननु स्थितप्रज्ञस्य भाषणादिकमसम्भवि, ब्रह्मात्मनिष्ठत्वादिति किमर्जुनप्रश्नाशयः? इत्यत आह— स्थितप्रज्ञस्येति। भाषणादिकं किंरूपमिति तल्लक्षणं पृच्छ्यत इत्यर्थः। अर्जुनेनेति शेषः। कोऽसौ स्थितप्रज्ञः? अत आह—यो हीति। हिः प्रसिद्धौ, त्वर्थे वा। आदितो ब्रह्मचर्यादेव कर्माणि संन्यस्य \[ज्ञानयोग\]निष्ठायाम् आत्मदर्शननिष्ठायां \[प्रवृत्तः\], यश्च कर्मयोगेन क्रमाज्ज्ञाननिष्ठायां प्रवृत्तः’ इत्यन्वयः। तयोः स्थितप्रज्ञ- शब्दवाच्ययोर्द्वयोरपि लक्षणं पृच्छ्यत इत्यर्थः। 

स्थितप्रज्ञस्येत्येकवचननिर्देशेन ज्ञाननिष्ठाप्राप्त्यनन्तरमुभयोर्भेदाभावः सूचितः। संन्यासद्वारा कर्मयोगद्वारा वा निर्विकल्पक- समाधिं लब्ध्वा यः ‘अहं ब्रह्मास्मि’ इति दृढां प्रज्ञां प्राप, स स्थितप्रज्ञ इति परमार्थः। कीदृशं पुरुषं लोकाः स्थितप्रज्ञं मन्यन्ते? कीदृशश्च स्वयं स्थितप्रज्ञमात्मानं मन्यते? स्थितप्रज्ञस्य मनोव्यापारः कीदृशः? कायव्यापारश्च कीदृशः? वाग्व्यापारश्च कीदृशः? इति स्थितप्रज्ञलक्षणं पप्रच्छार्जुन इति पर्यवसन्नार्थः। 

अत्र स्थितप्रज्ञस्य को वाचकः शब्दः? इति ‘का भाषे’त्यस्यार्थमाह रामानुजः, तन्मन्दम् ; स्थितप्रज्ञशब्दस्यैव तद्वाचकत्वेन वाचकान्तरप्रश्नानर्थक् यात्॥५४॥

[[१२२]]
</details>

<details><summary>मूलम् - ५५</summary>

‘प्रजहाती’ति श्लोकमवतारयति— प्रजहातीति। आ अध्यायपरिसमाप्तेरिति छेदः। समासे त्वाध्यायपरिसमाप्तीति स्यात्। यावदध्यायपरिसमाप्तीत्यर्थः। साधनं चेति। ननु लक्षणस्यैव पृष्टत्वात् किमिति साधनोपदेशः? इत्यत आह— सर्वत्रेति। अध्यात्मशास्त्रे वेदान्तशास्त्रे। कृतार्थः स्थितप्रज्ञः, तस्यैव कृतकृत्यत्वात्। कृतकृत्यस्य यानि लक्षणानि, तान्येव कृतकृत्यत्वस्य साधनानीति उपदिश्यन्ते उच्यन्ते। तत्र हेतुमाह— यत्नसाध्यत्वादिति। कृतार्थे पुरुषे वर्तमानानि यानि कृतार्थत्वसूचकानि चिह्नानि कामपरित्यागात्मतुष्टिसुखस्वभावादीनि, तान्येव कृतार्थत्वसाधकानि, मनःसंयमरूपयत्नसाध्यत्वात् तेषामित्यर्थः। 

ननु साधनलक्षणयोरेकत्वमयुक्तम् , साधनसाध्यत्वाल्लक्षणानामिति चेत्? सत्यमन्यत्र तथैव। इह तु साधनलक्षणयोरैक् यमेव, कामप्रहाणादिभिः साधनैः कृतार्थत्वसिद्धेः। कृतार्थे पुंसि कामप्रहाणादीनां लक्षणत्वाच्च। लक्षयन्तीति लक्षणानि, साधयन्तीति साधनानीति निरुक्तेः। यान्येव कृतार्थत्वं लक्षयन्ति तान्येव तत् साधयन्ति। कथमन्यथा कृतार्थत्वासाधकानां कृतार्थत्वलक्षकत्वं स्यात्? साधनेन हि साध्यं लक्ष्यते, धूमेन वह्निवत्। साध्यं चात्र कृतार्थत्वम्। तल्लक्षकत्वं चास्ति तत्साधनस्य। तस्मात् साधनत्वलक्षकत्वयोरैक् यात् साधनलक्षणयोरैक् यमिति भावः। 

यानि लक्षणानि तानि साधनानीत्येतदेव द्रढयितुमाह— यानि साधनानि तान्येव लक्षणानीति[^१_१२३]। 

हे पार्थ! यदा पुरुष इति शेषः। मनोगतान् सर्वान् कामान् प्रजहाति, आत्मन्येवात्मना तुष्टश्च भवति, तदा स्थितप्रज्ञ इत्युच्यते। सर्वकामेति। सति पुत्रादिविषयकामे तत्सिद्ध्या पुंसस्तुष्टिः स्यात् , सुतरां कामाभावे तु तुष्टिरेव न स्यात् , तुष्टिकारणस्य कामितार्थलाभरूपस्याभावादित्यर्थः। किञ्च सर्वकामपरित्यागाद् भोजनकामस्यापि परित्यागः प्राप्तः, सति च तस्मिन् भोजनकामत्यागे भोजनाभावाद् विदुष आकस्मिकं बलात्कारमरणं स्यात् ; तच्चायुक्तम् , दोषावहत्वात्। अथैतद्भयाच्छरीरधारणनिमित्तभोजनादि- कामविशेषोऽस्त्वित्यत आह—शरीरेति। उन्मादं प्राप्त उन्मत्तः, मदिरापानादिना मत्तः प्रमत्तः। उन्मत्तवत् प्रमत्तवच्चेत्यर्थः। प्रवृत्तिरिति भोजनादिमात्रे इति भावः। यथा उन्मत्तः कमपि पुरुषार्थं न वाञ्छति, न तस्मै यतते; परन्तु क्षुत्तृड्भ्यामर्दितः तदपनोदाय यत्किमपि निन्दितमन्नं जलं च भुङ्क्ते, तद्वद् विद्वानपि प्रवर्तेतेति भावः। इति शङ्कायामाह— आत्मन्येवेति। स्वेनैवेत्यस्यार्थमाह— अन्यलाभनिरपेक्ष इति। ‘आत्मन्येवात्मना तुष्टः’ इत्यस्य फलितार्थमाह— परमार्थेति। यथा लब्धामृतस्यान्नादावलम्बुद्धिः, तद्वद् आत्मस्वरूपानन्दानुभवशालिनस्तदितरत्र सर्वत्राप्यलम्बुद्धिरेवेत्यर्थः। एतेन - नामुष्य विदुषः शरीरधारणस्पृहा, यदर्थमुन्मत्तवद् भोजनादिकर्मणि प्रवर्तेत। नापि क्षुत्तृड्बाधा, आत्मानन्दानुभवव्यग्रत्वात् , नापि शरीरपातः, यावत्प्रारब्धं तस्यापातात् - इति सिद्धम्। श्लोकस्य निष्कृष्टार्थमाह— त्यक्तेति। एषणा अभिलाषः। त्यक्ताः पुत्रे वित्ते लोकेषु स्वर्गादिषु च एषणा येन सः त्यक्तपुत्रवित्तलोकैषणः। पुत्रशब्दः दारपश्वाद्युपलक्षणः। संन्यासी कृतसर्वकर्मसंन्यासः। आत्मारामः आत्मैवारामो विहारस्थानं यस्य सः। आत्मन्येव रतिः प्रीतिर्यस्य स आत्मरतिः। एवंविधः पुरुषः स्थितप्रज्ञ इत्युच्यते। 

[^१_१२३] : ‘यानि साधनानि तान्येव लक्षणानि’ श्रीभगवानुवाच इति भाष्ये रा.पा.भाति। 

[[१२३]]

ननु ‘प्रजहाति यदा कामानि’त्यादिना त्यक्तपुत्रवित्तलोकैषणः इति, ‘आत्मन्येवात्मना तुष्टः’ इत्यनेनात्माराम आत्मरतिरिति च सिध्यति ; संन्यासीति तु न कुतोऽपीति कथं निर्मूलस्य तस्य वचनं भाष्ये इति चेन्मैवम् ; सर्वकर्मसंन्यासपूर्वकत्वादात्मनिष्ठायाः। न हि कर्मसु व्यग्रस्यात्मरतिः स्यात्। तस्मादर्थसिद्धार्थकथनं संन्यासिनः इति, न निर्मूलत्वं तस्य। न च वासुदेवजनकवसिष्ठादीनाम् असंन्यासिनामेतावन्मात्रेणास्थितप्रज्ञत्वं चोदनीयम् ; लोकातिगत्वात् तच्चरितस्य। न हि वासुदेवादिभिरनुष्ठितानि कर्माणि कर्माणि, येन तत्संन्यासः संन्यासः स्यात्। उक्तं हीदं शङ्कराचार्यैरेव ग्रन्थारम्भे[^१_१२४]। यद्यधुनातना अपि वासुदेवादिदृष्टान्तेन संन्यासं न स्वीकुर्युः, तर्हि किमिति ते शङ्कराचार्यादिदृष्टान्तेन गृहस्थाश्रमं न परित्यजेयुः? न च कोऽयं तव संन्यासे पक्षपात इति वाच्यम्। कोऽयं तव संन्यासे प्रद्वेषहेतुः गृहस्थाश्रमविषयकरागादृते? सति चास्मिन् रागे तव नात्मरतिः स्यात्। अतस्तद्रागभ्रंशनाय संन्यासः स्वीकार्यो गृहस्थाश्रमस्थैर्मुमुक्षुभिः स्थितप्रज्ञत्वलाभार्थम्। न च संन्यासोऽपि भिक्षावन्दनादिरागपूर्वक एवेति वाच्यम् ; ‘यदहरेव विरजेत्तदहरेव प्रव्रजेद्’ इति श्रुत्यैव संन्यासस्य वैराग्यपूर्वकत्वस्योक्तत्वात्। यदि मोक्षकामः सकामः स्यात् , तर्हि संन्यासरागी रागी स्यात्। 

ननु जन्मान्तरानुष्ठितसंन्यासादिसुकृतवशाद् यः कश्चिद् ब्रह्मचर्यात्प्राग् , ब्रह्मचर्ये वा, गार्हस्र्ह्ये वा स्थितप्रज्ञो भवति जडभरतादिवत् , तत्र संन्यासस्य व्यभिचार इति चेन्मैवम् ; तस्य जनकादिवल्लोकातिगचरितेष्वेव गणनीयत्वात्। अथवा इह जन्मनि संन्यासवज्जन्मान्तरीयसंन्यासस्यापि स्थितप्रज्ञत्वहेतुत्वाज्जनकभरतादीनां जन्मान्तरीयसंन्यासित्वात् स्थितप्रज्ञत्वमिति बोध्यम्॥५५॥

[^१_१२४] : ‘तस्य कर्मणि कर्मप्रयोजने च निवृत्तेऽपि लोकसंग्रहार्थं पूर्वं यथा प्रवृत्तस्तथैव कर्मणि प्रवृत्तस्य यत् प्रवृत्तिरूपं दृश्यते, न तत् कर्म, येन बुद्धेः समुच्चयः स्यात्। यथा भगवतो वासुदेवस्य क्षत्रधर्मचेष्टितं न ज्ञानेन समुच्चीयते पुरुषार्थसिद्धये, तद्वत् तत्फलाभिसन्ध्यहङ्काराभावस्य तुल्यत्वाद् विदुषः।’ (द्र. पृ. ४०) इति भाष्यमिहानुसंधेयम्। 

[[१२४]]
</details>

<details><summary>मूलम् - ५६</summary>

दुःखेष्विति। ‘एवंविधो मुनिः स्थितधीरित्युच्यते’ इत्यन्वयः। आध्यात्मिकादिष्वित्यादिपदादाधिदैविकाधिभौतिकयोर्ग्रहणम्। तापानां दुःखहेतुत्वाद् दुःखेष्वित्यौपचारिकप्रयोगः। तत्राध्यात्मिका ज्वरादिजन्याः, आधिभौतिका व्याघ्रसर्पादिजन्याः, आधिदैविकाः शीतवातातपादिजन्यास्तापा इति विवेकः। दुःखप्राप्ताविति। आध्यात्मिकादितापप्रयुक्तदुःखप्राप्तावित्यर्थः। न च दुःखेष्वित्यस्य तापार्थमुक्त्वा दुःखप्राप्ताविति पुनःपदान्तरकल्पना दुष्टेति वाच्यम् ; दुःखेष्विति बहुवचनान्न तस्य साक्षाद्दुःखार्थवचनं युक्तम्। अतो दुःखहेतुषु तापेष्वित्युक्तिर्युक्तेति। प्राप्तेष्विति। ननु प्राप्येषु सुखेषु भवतीच्छा पुंसः, न तु प्राप्तेषु, इच्छायाः फलावसानत्वादित्यत आह— नाग्निरिवेति। इन्धनाद्याधाने काष्ठाज्यादिनिधाने यथाऽग्निर्वर्धते, तथा सुखप्राप्तौ यस्य सुखानि नानुविवर्धन्ते, स सुखेषु विगतस्पृहः। अयमाशयः— अन्नप्राप्तौ यथा अन्नेच्छा निवर्तते पुंसस्तथा धनप्राप्तौ धनेच्छा निवर्तमाना न दृष्टा। एवं सुखप्राप्तावपि सुखेच्छा न निवर्तते, पुनरपि ‘इतोऽधिकं मे सुखं स्या’दिति सुखेच्छा वर्धत एव। यथा काष्ठाज्यादिप्राप्तावपि नाग्नेः काष्ठाद्याशा निवर्तते, ‘नाग्निस्तृप्यति काष्ठानाम्’ इति न्यायात् किन्तु सा वर्धत एव। यदग्नेः\[यद्यग्नेः\] काष्ठादिभ्यस्तृप्तिस्तर्हि तत्र निक्षिप्तं काष्ठादिकं सोऽग्निः पुनर्न दहेदेव। नैवं लोके दृश्यते, परं त्वतीव प्रवृद्धजिह्वःसन् काष्ठादिकं प्रार्थयत्येव। तस्मान्न सुखप्राप्त्या सुखेच्छाया निवृत्तिरिति युक्तमुक्तं सुखेषु प्राप्तेष्विति। तदेति। पूर्वश्लोकाद् यदातदाशब्दयोरिहानुवृत्तिः। ‘यदा मुनिरेवंविधो भवति, तदा स्थितप्रज्ञ इत्युच्यते’ इत्यन्वयः। यद्वा पुरुष इति शेषः। यदा पुरुष एवंविधो मुनिर्भवति, तदा स्थितप्रज्ञ इत्युच्यत इति। न चात्र मुनिशब्दस्य संन्यासस्य \[संन्यास्य\]र्थबोधकत्वे विवदितव्यम् ; मुनिर्मननशीलः; सर्वकर्मसंन्यासिनस्तु इतरव्यापाराभावादात्ममननशीलतोपपद्यते, न गृहिण इति। न च कथमसंन्यासिनां वसिष्ठादीनां मुनित्वमिति वाच्यम् ; गृहिणोऽपि ते त्यक्तसर्वकर्माणो वनमाश्रित्य निरन्तरमात्ममननं कुर्वन्त्येवेति मुनयस्ते संन्यासिन एवेति॥५६॥

[[१२५]]
</details>

<details><summary>मूलम् - ५७</summary>

य इति। ‘यः सर्वत्रानभिस्नेहःसन् तत्तच्छुभाशुभं प्राप्य नाभिनन्दति, न द्वेष्टि, तस्य प्रज्ञा प्रतिष्ठिता’ इत्यन्वयः। तस्य प्रज्ञा प्रतिष्ठितेत्यस्य स स्थितप्रज्ञः इत्यर्थः॥५७॥

</details>

<details><summary>मूलम् - ५८</summary>

यदेति। यदाऽयं कूर्मोऽङ्गानीव सर्वश इन्द्रियार्थेभ्यः इन्द्रियाणि संहरते च तदा तस्य प्रज्ञा प्रतिष्ठिता - इत्यन्वयः। इन्द्रियार्थेभ्य इति पञ्चमी। उपसंहरते प्रतिनिवर्तयति , इन्द्रियाणां विषयप्रावीण्यं \[विषयप्रावण्यं \]वारयतीत्यर्थः॥५८॥

[[१२६]]
</details>

<details><summary>मूलम् - ५९</summary>

विषया इति। अनाहरतः अगृह्णतः, इन्द्रियव्यापाराभावादिति भावः। आतुरः तपसा पीडितः। संह्रियन्ते उपसंहृतानि भवन्ति, निर्व्यापाराणि भवन्तीत्यर्थः। इत्युच्यते इति शङ्कायामुच्यत इत्यर्थः। निराहारस्य देहिनो विषयाः रसवर्जं विनिवर्तन्ते। विषयेभ्य इति शेषः। ननु इन्द्रियाणां विषयेभ्यो विनिवृत्तिर्भवतु नाम, कथं पुनर्विषयाणाम्? अत आह— विषयोपलक्षितानीति। ग्राह्यग्राहकभाव- रूपसम्बन्धेन हेतुना विषयशब्दो लक्षणया विषयग्राहकाणीन्द्रियाणि प्रतिपादयतीत्यर्थः। अर्थानुपपत्तेर्लक्षणाबीजस्य सत्त्वात्। निराहारस्येति। आहरणमाहारः, तच्चाहरणं प्रकरणाद् विषयाणामेव, निर्गत आहारो विषयाहरणं यस्मात् स निराहारः, तस्य शब्दस्पर्शादीन् विषयानगृह्णत इत्यर्थः। कथं तदग्रहणम्? अत आह— काष्ठतपसि स्थितस्येति। यस्मिन् तपसि पुरुषः काष्ठवद् वर्तते तत् तपः काष्ठतपः, तस्मिन् स्थितस्य। नेत्रश्रोत्रादिनिमीलनविधा\[पिधा\]नादिपूर्वकं काष्ठवन्निश्चलाङ्गस्य कथं विषयग्रहणसम्भव इति भावः। न चात्र निराहारस्य त्यक्तभोजनस्य, कृतलङ्घनस्येति यावत् इत्यर्थ इति शङ्क्यम्। आहाराभावेऽपि चक्षुस्त्वगादिभी रूपस्पर्शादिविषयग्रहणसम्भवात् न सर्वेन्द्रियप्रतिनिवृत्तिरिति। मूर्खस्येति। ज्ञानहीनस्य। देहिन इति। देहादिसंघाते अहमभिमानिनः, न त्वात्मनः, तस्य सर्वज्ञस्य मूर्खत्वासम्भवात्। विषयेष्विति विषयसप्तमी। विषयाः शब्दादयः, तेषु। तद्विषय इत्यर्थः। ननु रसशब्दस्य कट्वादिरसेषु, शृङ्गारादिरसेषु वा प्रसिद्धप्रयोगस्य कथमत्र रागवाचित्वम्? अत आह— स्वरसेनेत्यादि। स्वरसेन स्वेच्छया। ‘अनुभवरसिको विजानाती’त्यादौ रसिकशब्दश्च रागवति प्रसिद्धः, रसज्ञशब्दश्च रक्ते प्रसिद्धः ‘शृङ्गारमुख्यमधुरादिसुवर्णरेतो- निर्यासरागगरलद्रवपारदेषु। आस्वादनध्वनिसुधाम्बुरसाख्यधातुष्विष्टो रसोऽथ धरणी रसना रसा स्यादि’त्यभिधानं चास्ति। अस्य यतेः रसोऽपि परं दृष्ट्वा निवर्तते इति वाक् यं व्याख्यातुमारभते— सोऽपीति। रञ्जनारूपो रागात्मकः। दृष्ट्वेत्यस्यार्थमाह— उपलभ्येति। ज्ञात्वेत्यर्थः। साक्षात्कृत्येति यावत्। ज्ञानस्याकारमाह— अहमेव तदिति। अहमेव ब्रह्मेत्यात्मानं साक्षात्कृत्वेत्यर्थः। फलितमाह— निर्बीजमिति। विषयविज्ञानस्य राग एव बीजम् , नीरागस्य विषयप्रवृत्त्यदर्शनात्। रागस्यापि निवृत्तत्वाद् विषयज्ञानं निर्बीजं जायत इत्यर्थः। मूर्खस्य तु न रसनिवृत्तिरात्मदर्शनाभावादिति कृत्वा न तस्य विषयज्ञानबीजध्वंस इति तपोनिवृत्त्यनन्तरं पुनरपि विषय- विज्ञानप्रसङ्गः, बीजसत्त्वात्। अतो न काष्ठतपसा स्थितप्रज्ञत्वलाभ इति भावः। इदमेवाह— नेति। सम्यग्दर्शने परमार्थतत्त्वज्ञाने असति रसस्य उच्छेदो नाशो न च भवति। तस्मात् तपसा रसोच्छेदाभावात् सम्यग्दर्शनमेवात्मा स्वरूपं यस्यास्तस्याः सम्यग्दर्शनात्मिकायाः प्रज्ञायाः ज्ञानस्य स्थैर्यं प्रतिष्ठा कर्तव्यं यतिनेति शेषः॥५९॥

[[१२७]] 
</details>

<details><summary>मूलम् - ६०</summary>

यतत इति। हे कौन्तेय! हि यततो विपश्चितः पुरुषस्य मनोऽपि प्रमाथीनीन्द्रियाणि प्रसभं हरन्ति। प्रयत्नमिति। प्रज्ञास्थैर्य- लाभार्थमिति भावः। मेधाविनो बुद्धिमतः मनोऽपीति, किं पुनर्मूर्खस्य मनः इत्यपेरर्थः। मनःपुरुषयोस्तादात्म्याध्यासादाह— विषयाभिमुखं पुरुषमिति। विषयाभिमुखमनस्कं पुरुषमित्यर्थः। विषयाभिमुखं पुरुषाध्यस्तमन इति वाऽर्थः। विषयाभिमुखं पुरुषं हि यस्मादिन्द्रियाणि प्रमथ्नन्ति तत इन्द्रियाणि प्रमाथीनीत्युच्यन्त इति भावः। प्रमथ्नन्तीत्यस्यार्थमाह— विक्षोभयन्तीति। तस्याप्यर्थ- माह— आकुलीकुर्वन्तीति। एवं प्रमथनशीलत्वादिन्द्रियाणि तावदाकुलीकृत्य मनो हरन्तीत्याह— आकुलीकृत्येति। प्रसभमित्यस्य यावदर्थमाह— प्रकाशमेवेति। पश्यत इति। पुरुषस्येति शेषः। कीदृशं मनो हरन्तीत्यत आह— विवेकविज्ञानयुक्तं मन इति। विपश्चितो मन इत्यस्यार्थतः सिद्धं विवेकविज्ञानयुक्तमिति। ‘आत्मैक एवानवद्यः, विषयास्तु दुष्टा एव’ इति जानत एव पुरुषस्य मनः प्रकाशमेवेन्द्रियाणि विषयाभिमुखं कृत्वा व्याकुलीकृत्य निष्प्रज्ञं कुर्वन्तीत्यर्थः॥६०॥

[[१२८]]
</details>

<details><summary>मूलम् - ६१</summary>

तर्हि किं कर्तव्यम्? अत आह— तानीति। यतस्तस्मादिति। यस्मादेवमिन्द्रियाणि विपश्चितोऽपि मनः प्रक्षोभ्य प्रसभं हरन्ति, तस्मादित्यर्थः। सर्वाणीन्द्रियाणीति शेषः। समाहित इति। चित्तसमाधानशालीत्यर्थः। अहंशब्दार्थमाह— वासुदेव इति। किमयं वसुदेवपुत्रः? नेत्याह— सर्वप्रत्यगात्मेति। सर्वेषां भूतानां हृदि प्रत्यग्रूपेण स्थित आत्मा वासुदेव इत्यर्थः। परः प्राप्य इत्यर्थः। प्रत्यगभिन्नब्रह्मात्मानुसन्धानपर इति यावत्। तदेवाह— नान्योऽहं तस्मादिति। ‘अहं वासुदेवाद्भिन्नो न, किन्तु वासुदेव एवाहम्’ इति ज्ञानवानिति शेषः। आसीत वर्तेत, किञ्चिदप्यकुर्वन् तूष्णीं वर्तेतेत्यर्थः। एवमासीनस्य सतो यस्य यतेर्वशे इन्द्रियाणि वर्तन्ते, तस्य प्रज्ञा प्रतिष्ठिता। कुतो वर्तन्ते वशे इन्द्रियाणि? इत्यत आह— अभ्यासबलादिति। इन्द्रियाणां विषयप्रावण्यं वारयित्वा मन आत्मनि समाधाय ‘ब्रह्माहमस्मि’ इति यो नित्यमनुसन्धत्ते, तस्य क्रमेण भवतीन्द्रियजयः। तथा सतीन्द्रियजये स स्थितप्रज्ञ इत्युच्यत इत्यर्थः। अत्राधिकारिविशेषणानि शमदमोपरतिसमाधानान्युक्तानीति बोध्यम्। 

यत्तु - मत्परः चेतसः शुभाश्रयभूते मयि मनोऽवस्थाप्येति रामानुजः; तन्मन्दम् ; स्थितप्रज्ञस्य सांख्यस्य योगिवद् ध्यानधारणासम्भवात् ; न हि सच्चिदानन्दब्रह्मात्मतत्त्ववित् स्थितप्रज्ञः कञ्चिदाकारमात्मनि प्रकल्प्य ध्यायति, कल्पितस्य मिथ्यात्वात् कल्पनस्य क्लेशावहत्वात् , चिरकालावस्थानाभावेन कल्पितस्य क्षणिकत्वात् ततो दुःखहेतुत्वाच्च; नाप्यात्मनोऽन्यं परमात्मानं मनुते, तन्मननस्य भयहेतुत्वात्। ‘द्वितीयाद्वै भयं भवति’ इति श्रुतेः, तत्त्वमस्यादिश्रुतिभिर्ब्रह्मात्मैक् यप्रतिपादनात् , समाहिते मनसि सच्चिदानन्दलक्षणात्मस्वरूपाद्भिन्नस्य परमात्मस्वरूपस्य स्फुरणाभावाच्च, परमात्मनोऽपि सच्चिदानन्दरूपत्वेन आत्मस्वरूपात् पृथक्त्वायोगाच्च॥६१॥

[[१२९]]
</details>

<details><summary>मूलम् - ६२</summary>

ध्यायत इति। पराभविष्यत इति। तिरस्करिष्यत इत्यर्थः[^१_१२९]। यतमानस्य विपश्चितः पराभवं जनयिष्यत इति यावत्। [^२_१२९]पुरेति पाठस्तु सुगमः। तावदित्यर्थः। भविष्यतः उत्पत्स्यमानस्य सर्वविधस्याप्यनर्थस्य मूलं कारणमिदं विषयध्यानरूपमुच्यते। सर्वानर्थमूलमिति पाठे पराभविष्यतः पराभवं गमिष्यतो विवेकविज्ञानहीनस्य पुरुषस्येत्यर्थः। कुतश्चिद्धेतोः कामे प्रतिहते सति क्रोधो जायत इत्यर्थः। यथा स्त्रीकामस्य स्त्रियामपहृतायामपहर्तरि क्रोधः। ‘विषयान् ध्यायतः पुंसस्तेषु सङ्ग उपजायते, सङ्गात् कामः सञ्जायते, कामात् क्रोधोऽभिजायते’ इत्यन्वयः॥६२॥

[^१_१२९] : ‘पराभविष्यतः सर्वानर्थस्य मूल’मिति पा.। तत्र - पराभविष्यतः इति अनर्थ- विशेषणम् , अतो व्याचष्टे— तिरस्करिष्यत इति। 

[^२_१२९] : ‘पुरा भविष्यतः’ इति पाठे इत्यर्थः। तत्र पुरा इत्यस्यार्थमाह— तावदिति। 
</details>

<details><summary>मूलम् - ६३</summary>

क्रोधादिति। अविवेक इति। नायमात्मानात्मविषय इत्याह— कार्येति। ‘इदं कर्म कार्यम् , इदं कर्माकार्यम्’ इति विवेको न भवति क्रुद्धस्य पुंस इत्यर्थः। तदेव निदर्शयति— क्रुद्धो हीति। हिः प्रसिद्धौ। \[आ\]क्रोशति उपालभते, निन्दतीति यावत्। स्मृतीति। अनुभवजन्यः संस्कारः, संस्कारजन्या तु स्मृतिः। शास्त्रं श्रुतिस्मृत्यादिकम् , आचार्योपदेशः गुरूपदेशः, ताभ्यामाहितः सम्पादितो यः संस्कारः आत्मज्ञानवासना, तस्माज्जनितायाः स्मृतेः ‘सच्चिदानन्द आत्मा’ इत्याकारकस्मरणस्य। भ्रंशशब्दार्थमाह— स्मृतीति। स्मृत्युत्पत्तौ यन्निमित्तं सदृशवस्तुदर्शनादिकं तस्य प्राप्तावपि स्मृतेरनुत्पत्तिः भ्रंश इत्युच्यत इत्यर्थः। बुद्धिनाशः बुद्धेः अन्तःकरणस्य नाशः कार्याकार्यविषयविवेकाभावः बुद्धिनाशः। न हि यावन्मुक्तिदशमन्तःकरणस्य स्वरूपनाशः[^१_१३०]। ‘अन्तःकरणस्य कार्याकार्यविषय- विवेकायोग्यता बुद्धेर्नाश इत्युच्यते’ इत्यन्वयः। प्रणश्यतीत्यस्यार्थमाह— तावदित्यादिना। यावदन्तःकरणं यस्य कार्याकार्यविषय-विवेकयोग्यं तावदेव स पुरुष इत्युच्यते। तद्योग्यत्वे नष्टे स पुरुषो नैव भवति , किन्तून्मत्तः, स्थाणुः, पशुर्वा भवति। अयमेव हि पुरुषस्य प्रणाशः यदन्तःकरणस्य कार्याकार्यविषयविवेकाभावः। अतस्तादृशविवेकशून्यान्तःकरणः पुरुषः प्रणष्ट इव भवति। पुरुषात् तस्मात् पुरुषत्वस्यैवापगतत्वादिति कृत्वा प्रणश्यतीत्युक्तम्। पुरुषनिष्ठं पुरुषत्वं पौरुषं च पुरुषार्थयोग्यत्वमेवेत्यभिप्रेत्याह— पुरुषार्थायोग्य इति। न ह्यपुरुषाः पश्वादयः किमपि पुरुषार्थं साधयेयुरिति भावः॥६३॥

[^१_१३०] : ‘यावदात्मभावित्वाच्च न दोषस्तद्दर्शनात्’ (ब्र.सू.२.३.३०) इत्यत्र तथोक्तत्वादिति भावः।

[[१३०]]
</details>

<details><summary>मूलम् - ६४</summary>

रागेति। रागद्वेषवियुक्तैरिन्द्रियैर्विषयांश्चरन् विधेयात्मा तु प्रसादमधिगच्छति। तत्पुरःसरेति। तौ रागद्वेषौ पुरःसरौ यस्याः सा तत्पुरःसरा, रागद्वेषप्रयुक्तेत्यर्थः। प्रवृत्तिरिति। विषयेष्विति शेषः। स्वाभाविकी स्वभावादागता - स्वभावसिद्धेति यावत्। चरन्निति। ‘चर गतिभक्षणयो’रिति धातुः। तत्र ‘ये गत्यर्थास्ते ज्ञानार्थाः’ इति न्यायात् चरतेर्ज्ञानार्थत्वमित्यभिप्रेत्याह— उपलभमान इति। अनुभवन्नित्यर्थः।इच्छातो विधेय इति। स्वेच्छाधीन इत्यर्थः। स्वाधीन इति यावत्। स्वास्र्ह्यमिति। मनःक्षोभाभावमित्यर्थः। 

अत्र चरन्नित्यस्य तिरस्कृत्य वर्तमान इति रामानुजेनोक्तम् ; तत्तुच्छम् ; चरतेस्तादृशार्थालाभात्। चरतिरत्र आक्रमणरूप- गतिपरः, भक्षणार्थः संहारपरो वा, तेन तिरस्कारार्थलाभ इति वेदान्तदेशिकः; तत्तुच्छम् ; गमनाक्रमणयोर्भेदात्। प्राप्त्याक्रमणयोस्तु भवति कथञ्चिदभेदः, तथापि नाक्रमणात् तिरस्कारलाभः। तथा भक्षणसंहारयोरपि भेद एव, भक्षणस्याहिंसात्मकत्वात् , संहारस्य च हिंसात्मकत्वात्। व्याघ्रः पुरुषं भक्षयतीत्यादौ कथञ्चिद्भक्षणस्य हिंसात्मकत्वेऽपि न तिरस्काररूपत्वं भक्षणस्य। भक्षणं ह्यनुभवः, तिरस्कारस्तु तत्रानादरः। स ह्यननुभवे पर्यवस्यति, अन्नं तिरस्कृत्य भक्ष्यान् भक्षयतीत्यादिप्रसिद्धेः। तस्माच्चरतेः तिरस्कारार्थकत्व- मप्रमाणम् ॥६४॥

[[१३१]]
</details>

<details><summary>मूलम् - त्र्यम्बकः</summary>

प्रसाद इति। बुद्धिरन्तःकरणं निश्चयात्मकम् , चेतस्तु संशयात्मकमिति विवेकः। समाचरेत् आसीत, वर्तेतेति यावत्। ज्ञाननिष्ठामभ्यसेदिति वा। ‘बुद्धिः पर्यवतिष्ठती’त्यत्र बुद्धिशब्दस्य ज्ञानार्थाश्रयणे ‘तस्य प्रज्ञा प्रतिष्ठिते’त्यनेनैकार्थश्च प्रतिभाति। 

ननु आत्मस्वरूपेणैव निश्चला भवतीत्यस्य अर्थानुपपत्तिः, अन्तःकरणात्मिकाया बुद्धेः, ‘अहं ब्रह्म’ इति बुद्धिवृत्तेर्वा सच्चिदानन्दलक्षणात्मस्वरूपा\[पत्वा\]योगादिति चेत्? उच्यते— सच्चिदानन्दलक्षणात्मतादात्म्याध्यासादन्तःकरणस्यात्मस्वरूप\[त्व\]- लाभ इति। यथा निरन्तरविष्णुमूर्तिध्यानवशान्मनसस्तद्रूपत्वलाभः। बुद्धिवृत्तेस्तु आत्मस्वरूपविषयत्वेन नैश्चल्यं विवक्षितमित्यदोषः ॥६५॥
</details>

<details><summary>मूलम् - ६६</summary>

नास्तीति। बुद्धिः ज्ञानम्। सुखस्य स्वरूपमाह— इन्द्रियाणामिति। इन्द्रियाणां विषयसेवायां या तृष्णा स्पृहा, तस्या इति पञ्चम्यास्तसिः। विषयविषया शब्दादिविषया तृष्णा तु न सुखम्। सा विषयतृष्णा। गन्धमात्रं लेशमात्रमपि नोपपद्यते न जायते। 

ननु विषयसिद्धौ विषयतृष्णातः सुखमेवेति चेत्? मैवम् , यदि विषयसिद्धिमात्रेण विषयतृष्णा निवर्तेत, तर्हि सुखमेव, न तु निवर्तते, प्रत्युत वर्धते। न हि लब्धधनस्य धनतृष्णा निवर्तमाना दृष्टा, श्रुता वा। नापि स्त्रिया सह मिथुनीभूय वर्तमानस्य स्त्रीतृष्णा निवर्तमाना दृष्टा श्रुता वा। तृष्णायां निवृत्तायामेव मनस्यन्तर्मुखे सति तत्रात्मसुखप्रतिबिम्बात् सुखलाभः। ततश्च सुखविरोधिनी तृष्णा दुःखहेतुत्वाद् दुःखमेवेति॥६६॥

[[१३२]]
</details>

<details><summary>मूलम् - ६७</summary>

इन्द्रियाणामिति। इन्द्रियाणां स्वविषयेषु चरतां सतां, यद्वा चरतामिन्द्रियाणामिति कर्मणि षष्ठी। चरन्ति इन्द्रियाणीत्यर्थः। यदिति मनसो विशेषणम्। सांयात्रिकाः पोतवणिजः। विषयविषयां शब्दादिविषयां प्रज्ञाम्॥६७॥
</details>

<details><summary>मूलम् - ६८</summary>

तस्मादिति। तस्मात् इन्द्रियाणां विषयेषु प्रवृत्तेर्बहुदोषवत्त्वादित्यर्थः। हे महाबाहो! यस्य इन्द्रियाणि सर्वशः सर्वेभ्य इन्द्रियार्थेभ्यो निगृहीतानि तस्य प्रज्ञा प्रतिष्ठितेत्यन्वयः। अगृहीतविषयेन्द्रियो जितेन्द्रियः स्थितप्रज्ञ इत्युच्यत इत्यर्थः॥६८॥

[[१३३]]
</details>

<details><summary>मूलम् - ६९</summary>

येति। सर्वभूतानां या निशा तस्यां संयमी जागर्ति, यस्यां भूतानि जाग्रति, पश्यतो मुनेः सा निशा। लौकिक इति भोजनादिः, वैदिकः यज्ञादिः, व्यवहारः कर्म मनोवाक्कायनिष्पाद्यः। अविद्या ‘अहमज्ञः’ इत्यनुभवसिद्धा अनादिभावत्वे सति ज्ञाननिवर्त्यत्व- लक्षणलक्षिता अज्ञानशक्त्यादिपर्याया माया। विद्या ‘अहं ब्रह्म’ इति ज्ञानम्। स्थितप्रज्ञस्य ज्ञानेनाज्ञाननिवृत्तौ तत्कार्यव्यवहार- निवृत्तिरित्यर्थः। सर्वपदार्थानां घटादीनाम् अविवेककरी विवेकाभावकारिणी। न हि निशायां दीपादिज्योतिरभावे ‘घटोऽयं पटोऽयम्’ इति विवेकः कस्यापि सम्भवति। तत्र हेतुमाह— तमःस्वभावत्वादिति। अन्धकारमयत्वादित्यर्थः। अत्र निशावर्णनस्याप्रकृतत्वात् पृच्छति— किं तदिति। का सा निशेत्यर्थः। निशापदाभिधेयं तद् वस्तु किमित्यक्षरार्थः। उत्तरयति— परमार्थतत्त्वमिति। आत्मेति यावत्। तस्यैव परमार्थसत्यत्वात्। प्रपञ्चो हि व्यवहारसत्यः। कस्तद्वेदेत्यत आह— स्थितप्रज्ञस्य विषय इति। गोचर इत्यर्थः। तद्बुद्धिविषय इति यावत्। ननु या सर्वभूतानामविवेककरी निशा सा स्थितप्रज्ञस्याविवेककरी निशैव भवितुमर्हतीति कथं तस्याः स्थितप्रज्ञविषयत्वम्? अत आह—यथेत्यादि। अन्येषामस्मदादीनामहरेव सद् नक्तञ्चराणां निशा भवति,अहनि नक्तञ्चराणाम- प्रवृत्तेश्चेति भावः। नक्तं निशायां चरन्तीति नक्तञ्चराः भूतपिशाचोलूकादयः। तद्वदज्ञानिनां सर्वभूतानां निशा सत्यपि स्थितप्रज्ञस्य विषय एव परमार्थतत्त्वमिति। ननु परमार्थतत्त्वस्य कथं निशात्वम्? अत आह— निशेव निशेति। औपचारिकः प्रयोग इति भावः। ननु गौणप्रयोगेऽपि साम्यं वक्तव्यम्? अत आह— अगोचरत्वादिति। अतद्बुद्धयः आत्मज्ञानशून्याः, तेषामगोचरत्वाद् अविषयत्वात्। यथा निशा अस्मदादिचक्षुर्वृत्त्यविषयः, तथा आत्मतत्त्वमप्यविदुषां बुद्धिवृत्त्यविषय इत्यर्थः।

[[१३४]]

न च निशायाः कथं चक्षुर्वृत्त्यविषयत्त्वम् , तत्तमसः चक्षुषैव गृह्यमाणत्वादिति वाच्यम् ; चक्षुर्वृत्तिनिरोधकत्वस्यैव तमसो लक्षणत्वात् , नेत्रगोलकसम्बद्धे तमसि चक्षुर्वृत्त्यनपेक्षणात् , चक्षुर्वृत्तेर्बहिर्निर्गमनायोगाच्च, नेत्रे निमीलितेऽप्यान्तरतमोग्रहणसम्भवाच्च। तस्माच्चक्षुर्वृत्तिनिरोधकं तमो मनसैव वेद्यत इति बोध्यम्। 

परमार्थतत्त्वमेव लक्षणं यस्यास्तस्याम्। तस्यां निशायाम्। नास्या निशाया जाग्रदाद्यवस्थास्वन्तर्भाव इत्याह— अज्ञाननिद्रायामिति। जाग्रत्स्वप्नयोरिव न ज्ञानानि, सुषुप्ताविव न निद्राख्यं तमः, न विद्येते ज्ञाननिद्रे यस्यां तस्यामिति बहुव्रीहिः। अज्ञानानिद्रायामिति पाठे [^१_१३५]बहुव्रीहिद्वयस्य कर्मधारयः। सच्चिदानन्दरूपे आत्मनि अज्ञानाभावान्न निद्रा, बुद्ध्यभावान्न तद्वृत्तिज्ञानानि सन्तीत्यर्थः। न चाज्ञानोपाधिके आत्मनि कथमज्ञानाभाव इति वाच्यम् , निरुपाधिके आत्मनि अज्ञानोपाधिकल्पनस्यातात्त्विकत्वात् , परमार्थदशायामात्मनि अविद्याऽभावाच्च। यावद्व्यवहारं हि व्यवहारान्यथानुपपत्त्या आत्मन्यज्ञानं कल्पितम्। किञ्च ‘नाहं घटं जानामि’ इति यावद् घटाज्ञानानुभवः, तावद् घटाज्ञानमस्ति, चक्षुर्वृत्त्या घटाज्ञाने नाशिते तु घटप्रत्यक्षं भवति। सति च घटप्रत्यक्षे कथं पुनर्घटाज्ञानसद्भावः? एवं ‘नाहं ब्रह्म जानामि’ इति यावदात्माज्ञानानुभवः, तावदात्माज्ञानमस्ति, ‘अहं ब्रह्म’ इति धीवृत्त्या आत्माज्ञाने नाशिते तु आत्मसाक्षात्कारो जायते। सति चात्मसाक्षात्कारे कथं पुनरात्माज्ञानानुभवः यद्बलेनात्मन्यज्ञानं कल्प्येत? न च कार्यलिङ्गकानुमानेन कल्प्यतामिति वाच्यम् ; परमार्थतः प्रपञ्चाभावात्। तस्मान्नास्ति परमार्थतत्त्वे ज्ञानाज्ञानद्वन्द्वमित्यनवद्यम्। प्रबुद्धः विद्वान् स्थितप्रज्ञ इति यावत्। कोऽसौ प्रबुद्धः? अत आह— संयमीति। संयम इन्द्रियजयः। एतेन सर्वभूतानामविषयम् आत्मतत्त्वं स्थितप्रज्ञ एक एव नित्यमनुसन्दधानो वर्तत इति सिद्धम्। इदमेव हि विदुष आत्मनि जागरणं नाम यदात्मस्वरूपानुभवः। इदमेव ह्यविदुषामात्मनि स्वापो नाम यदात्मस्वरूपाज्ञानम्। 

अथ श्लोकस्योत्तरार्धं व्याचष्टे— यस्यामिति। ग्राह्याणि विषयाः, ग्राहकाणि समनस्कानीन्द्रियाणि, तद्भेद एव लक्षणं स्वरूपं यस्यास्तस्यां निशायामविद्यानिद्रायाम् अज्ञानात्मकनिद्रायाम्। निशाकार्ये निद्रायां निशात्वोपचार इति भावः। प्रसुप्तान्येवेति। अज्ञाननिद्राभिभूतत्वादिति भावः। उच्यत इति। अविवेकिभिरिति शेषः। तत्र दृष्टान्तमाह— प्रसुप्ता इव स्वप्नदृश इति। यथा निद्रायां प्रसुप्ताः स्वप्नद्रष्टृत्वाज्जाग्रतीत्युच्यन्ते, तद्वदिति। यद्वा व्यतिरेकदृष्टान्तोऽयम्। यथा स्वप्नदृशः पुरुषाः निद्रायां प्रबुद्धा अपि प्रसुप्ता इत्युच्यन्ते, तद्वदिति। यत्राविदुषां सर्वेषां भूतानां लौकिके च वैदिके च सर्वस्मिन्नविद्याकार्ये व्यवहारे प्रवृत्तिः, न स स्थितप्रज्ञस्य विषयः, तस्यात्मानुभवव्यग्रत्वात् , तद्विद्यया अविद्यायाः सकार्याया नष्टत्वाच्चेत्यभिप्रायः। 

अत्रायं निष्कर्षः— यो भूतानामविषयत्वान्निशारूपः आत्मा स स्थितप्रज्ञस्य गोचरत्वादहोरूपः। यस्तु भूतानां विषयत्वादहोरूपः आविद्यको व्यवहारः स स्थितप्रज्ञस्याविषयत्वान्निशारूपः इति। यथा नक्तञ्चराणां निशा अस्मदादीनामहः, अस्मदादीनां निशा नक्तञ्चराणामहः, तद्वदिति। 

[^१_१३५] : ज्ञानं च निद्रा च ज्ञाननिद्रे इति द्वन्द्वोत्तरबहुव्रीहिरुक्तः। अज्ञानानिद्राया- मिति पाठे तु— न विद्यते ज्ञानं यस्यामिति, न विद्यते निद्रा यस्यामिति च बहुव्रीहिद्वयं कृत्वा, अज्ञाना चासौ अनिद्रा चाज्ञानानिद्रा इति कर्मधारयः। 

[[१३५]]

यद्वा यस्मिन् ब्रह्मणि भूतानि निलीयन्ते सुषुप्तौ निशायां, तद् ब्रह्म भूतानां निशेत्युच्यते। तत्र च स्थितप्रज्ञो जागर्ति, तदनुभवितृत्वात् तस्य। यस्यामविद्यानिशायां भूतान्यहनि व्यवहरन्ति, सा अविद्यानिशा भूतानामहरित्युच्यते। तत्र च न स्थितप्रज्ञो जागर्ति, स्थितप्रज्ञाविषयत्वाद् व्यवहारस्य। यथा अस्मदहोरूपायां निशायां नक्तञ्चरा न जाग्रति, वयं तु जागृमः, अस्मन्निशारूपे अहनि तु नक्तञ्चरा जाग्रति, वयं तु न जागृमः, तद्वदिति। भूतानां ब्रह्मैव निशा, अविद्यैवाहः। स्थितप्रज्ञस्य तु ब्रह्मैवाहः, अविद्यैव निशेति सङ्क्षिप्तोऽर्थः। निर्व्यवहारः आत्मानुभवपरः स्थितप्रज्ञः, व्यवहारिण आत्मज्ञानहीनास्तु सर्वे प्राणिन इति भावार्थः। 

[[१३६]]

एवं श्लोकं व्याख्याय फलितमाह— अत इत्यादिना। अतः अविदुषां ब्रह्मज्ञानाभावाद् , विदुषश्च व्यवहाराभावादित्यर्थः। चोद्यन्ते विधीयन्ते शास्त्रेणेति शेषः। शर्वर्या इदं शार्वरम् , ‘तस्येदम्’ इत्यण्। सवितर्युदिते शार्वरं तम इव विद्यायां सत्यामविद्या प्रणाशमुपगच्छतीत्यन्वयः। विद्या ‘अहं ब्रह्मास्मि’ ‘तत्सत्यं स आत्मा तत्त्वमसि’ ‘स भूमा’ ‘अतोऽन्यदार्तम्’ इत्यादिज्ञानम्। ‘अहमज्ञः, कर्ता, भोक्ता, ब्राह्मणो, यष्टव्यं मम दातव्यम्’ इत्याद्यज्ञानमविद्या। अविद्यापरिणामरूपत्वात् सर्वोऽपि प्रपञ्चोऽविद्येत्युच्यते। इयं ह्यविद्या दर्शितविद्योत्पत्तेः प्राक् प्रमाणमिव प्रतिभाति। सर्वे ह्यास्तिका अतत्त्वविदः पुरुषाः - वेदशास्त्रादीनि, यज्ञयागादिक्रियाः, तत्तदुपकरणानि, स्वर्गादिफलानि च ब्राह्मणादिवर्णान् , ब्रह्मचर्याद्याश्रमान् , इन्द्रादिदेवताः - किं बहुना? सर्वमपि जगत् सत्यमेव मन्वते, ‘ब्रह्म सत्यं जगन्मिथ्या’ इति विद्योत्पत्त्यनन्तरं तु सर्वमप्यसत्यत्वादप्रमाणमित्येव मन्वते इत्याह— प्राग्विद्येत्यादिना। विद्योत्पत्तेः प्राक् क्रियाकारकफलभेदरूपा अविद्या प्रमाणबुद्ध्या गृह्यमाणा सती कर्महेतुत्वं प्रतिपद्यते हि। अप्रमाणबुद्ध्या गृह्यमाणाया अविद्यायाः कर्महेतुत्वोपपत्तिर्न, हि यतः कर्ता पुरुषः प्रमाणभूतेन वेदेन चोदितं कर्म मम कर्तव्यमिति मत्वा कर्मणि प्रवर्तते, ‘इदं सर्वं निशेवाविद्यामात्रम्’ इति जानंस्तु नैव प्रवर्तते इति भाष्यवाक् यान्वयः। विद्यादशायां तु वेदस्यैवाप्रमाणत्वात् कथं तच्चोदितकर्मणः प्रामाण्यमिति भावः। निशेवेत्यस्य निद्रेवेत्यर्थः। निद्राया अविद्यामात्रत्वात्। दर्शयिष्यतीति। भगवानिति शेषः। पञ्चमाध्याये इति भावः। ‘तद्बुद्धयस्तदात्मानस्तन्निष्ठास्तत्परायणाः। गच्छन्त्यपुनरावृत्तिं ज्ञाननिर्धूतकल्मषाः।’ इति ज्ञाननिष्ठायामेव विदुषोऽधिकारं दर्शयिष्यतीत्यन्वयः। 

ननु विद्यावस्थायां वेदस्यैवाप्रमाणत्वेन तच्चोदितः प्रवृत्तिधर्म इव निवृत्तिधर्मोऽप्यप्रमाणमेवेति कथं विदुषो निवृत्तिधर्मे ज्ञाननिष्ठायां संन्यासेऽधिकार इति वक्तुं शक् यमिति शङ्कते— तत्रापीति। ज्ञाननिष्ठायामपीत्यर्थः। परिहरति— नेति। आत्मज्ञानस्य ज्ञाननिष्ठाया इत्यर्थः। विवृणोति— न हीति। आत्मनः स्वस्य स्वात्मनि प्रवर्तकप्रमाणापेक्षा न हि। तत्र हेतुमाह— आत्मत्वादेवेति। 

[[१३७]]

यथा देहात्माभिमानिनः पुरुषस्य स्वदेहदर्शने प्रवर्तकं किञ्चित् प्रमाणं नास्ति, तदभावेऽपि स तत्र प्रवर्तत एव, तद्वदिति भावः। तदन्तत्वादिति। आत्मावसानत्वादित्यर्थः। तदन्तत्वमेव विवृणोति— न हीति। यावदात्मसाक्षात्कारं सर्वाणि शास्त्रादीनि प्रमाणानि भवन्ति, सति चात्मसाक्षात्कारे निष्प्रपञ्चे स्वयम्प्रभे आत्मन्यविक्रियेऽद्वितीये सच्चिदानन्दे ब्रह्मणि परमार्थतत्त्वे द्वैतादर्शनात् ‘आविद्यकं प्रतीतिमात्रसत्ताकमिदं द्वैतं मिथ्यात्वादप्रमाणमेव’ इति विदुषो निश्चयो जायते। एवं निश्चयशालिनो विदुषः कथं प्रमाणप्रमेयादि- व्यवहारसम्भवः? न कथमपीत्यर्थः। 

ननु प्रमातर्यात्मनि सति कथं प्रमाणाद्यसम्भवः? अत आह— प्रमातृत्वमपी\[त्वं ही\]ति। अन्त्यं शास्त्ररूपं प्रमाणमात्मनः प्रमातृत्वं निवर्तयति हि, ‘अहं ब्रह्म’ इत्याकारकवृत्तिजननद्वारेत्यर्थः। आत्मस्वरूपसाक्षात्कारजननद्वारेति वा। प्रमातृत्वस्य प्रमेयाधी- नत्वादप्रमेये आत्मनि प्रमेयस्य द्वैतस्यासम्भवाच्च नात्मनः प्रमातृत्वं पारमार्थिकमिति भावः। ‘एकमेवाद्वितीयं ब्रह्म’ इत्यादिशास्त्रं, विद्वदनुभवश्चात्र प्रमाणमिति बोध्यम्। नन्वाविद्यकत्वेनाप्रमाणस्य शास्त्रस्य कथं प्रामाण्यमत्र? इत्यत आह— निवर्तयदेवेति। यावदात्मनः प्रमातृत्वं तावच्छास्त्रस्य प्रामाण्यम् , यदा तु शास्त्रमात्मनः प्रमातृत्वं निवर्तयति तदैव शास्त्रमप्रमाणं भवति। यथा कतकरजः अम्भसि क्षिप्तं सत् तद्गतमालिन्यं हरदेव स्वयमपि नश्यति, तद्वदिति भावः। तस्मादात्मनः प्रमातृत्वं निवर्तयत् सदेव शास्त्रमप्रमाणं भवतीत्यनवद्यम्। उक्तार्थे दृष्टान्तमाह— [^१_१३८]स्वप्नेति। यथा स्वप्नकालप्रमाणं स्वप्नदशायामनुभवसिद्धं चक्षुरादिप्रमाणं प्रबोधे जाग्रत्यप्रमाणं भवति, तद्वदिति। स्वप्ने काशीनगरं दृष्टवान् पुरुषः तदा स्वस्य काशीनगरदर्शनकरणं निद्रया कल्पितं मृषाभूतमेव चक्षुः प्रमाणं मन्यते। प्रबोधे तु ‘मृषैव मया स्वप्ने काशी दृष्टा’ इति तादात्विकं चक्षुरप्रमाणमेव निश्चिनोति। एवमविद्यावस्थायां प्रमाणभूतं शास्त्रादिकं विद्यावस्थायामप्रमाणमेव भवति।

[^१_१३८] : इदमुत्तरपृष्ठे द्र.।

[[१३८]]

एतावता तत्रापीति प्रश्नस्य किमुत्तरमायातमिति चेद्? इदमायातम्— यावदात्मसाक्षात्कारं शास्त्रस्य प्रमाणत्वात् पारोक्ष्येणा- त्मतत्त्वविदं विद्वांसं ज्ञाननिष्ठायां प्रवर्तयत्येव शास्त्रमिति। प्रवर्तकाभावेऽपि स्वात्मनि स्वत एव प्रवृत्तिरिति तु प्रौड्योक्तमुत्तरम् - इति। 

न केवलमात्मन्येव प्रवर्तकाभावेऽपि प्रवृत्त्युपपत्तिः, किन्तु लोकेऽपीत्याह— लोके चेति। घटादिवस्त्वनुभवे विषये पुरुषं न प्रवर्तयति चक्षुरादिप्रमाणम् , किन्तु तत्तद्वस्तुविषयेच्छैव। इच्छया घटाद्यधिगमे प्रवृत्तस्तु पुरुषः तत्करणं चक्षुरादिप्रमाणमपेक्षते। तस्मात् प्रमाणं प्रमातुः प्रमेयाधिगमे साधनमेव, न प्रवर्तकमित्यर्थः। एतेनात्मजिज्ञासुः पुरुषः तज्जिज्ञासया आत्मज्ञाने प्रमाणं वेदान्तशास्त्रमपेक्षते यावदात्मसाक्षात्कारम् , यथा घटं दिदृक्षुः पुरुषः तद्दिदृक्षया घटदर्शने प्रमाणं चक्षुरपेक्षते यावद्घटसाक्षात्कारम्। साक्षात्कारानन्तरं तु किं तस्य प्रमाणेन? न किञ्चिदपीत्यप्रमाणमेव प्रमाणम् , व्यर्थत्वादिति सिद्धम्। यथा कूपखानकः पुरुषस्तोयप्राप्त्यनन्तरं खनित्रादिकं खननसाधनं परित्यजति, तथा मुमुक्षुरात्मसाक्षात्कारानन्तरं वेदान्तशास्त्रं परित्यजेदेवेति नात्मस्वरूपाधिगमनानन्तरं प्रमाणव्यवहारः पण्डितस्य, नापि प्रामाण्यं शास्त्रस्य इति बोध्यम्। 

उपसंहरति— तस्मादिति। अविद्यावस्थायामेव कर्माणि चोद्यन्ते, न विद्यावस्थायामिति हेतोरित्यर्थः। आत्मविदः कर्मण्यधिकारो न, किन्तु ज्ञाननिष्ठायामेव। अयं च ज्ञाननिष्ठाधिकारोऽपि यावदात्मसाक्षात्कारमेव, पश्चात्तु अधिकार्याधिकारकयो- रेवाभावादधिकारस्यैवाभावः। न ह्यात्मा केनचित् कुत्रचिदधिक्रियते, सर्वशेषित्वादात्मनोऽविक्रियत्वाच्च। अधिकारकं शास्त्रं तु अद्वितीये आत्मनि नास्त्येव। अतः कथमधिकारसिद्धिः? न कथमपीति बोध्यम्॥६९॥

[[१३९]]
</details>

<details><summary>मूलम् - ७०</summary>

आपूर्यमाणमिति। यद्वत् आपः आपूर्यमाणमचलप्रतिष्ठं समुद्रं प्रविशन्ति, तद्वत् सर्वे कामा यं प्रविशन्ति सः शान्तिमाप्नोति, कामकामी शान्तिं नाप्नोति। आ समन्तात्पूर्यमाणम् आपूर्यमाणम्। कर्त्राकाङ्क्षां वारयति— अद्भिरिति। यद्वा भगवतेति कर्तुःशेषः। आपस्तु करणम्। अचलप्रतिष्ठं न चलतीत्यचलः, पाराभावाच्चलनरहितः। प्रतिष्ठा शाश्वती स्थितिः अस्यास्तीति प्रतिष्ठः, अर्श- आद्यजन्तः। प्रतिष्ठति प्रकर्षेण शाश्वतं तिष्ठतीति प्रतिष्ठ इति पचाद्यजन्तो वा[^१_१४०]। अचलश्चासौ प्रतिष्ठश्चाचलप्रतिष्ठः। अचल इति हेतुगर्भं विशेषणम्— यस्मादचलस्तस्मात् प्रतिष्ठ इति। इदं सर्वमभिप्रेत्याह— अचलतया प्रतिष्ठा यस्य तमिति। ‘अचला प्रतिष्ठा यस्य तम्’ इति व्याख्याने तु मूलाद्बहिरेव अपारत्वादिति हेतुः कल्पनीयः स्यात्। इदानीं तु अचलशब्दादर्थतः सिद्धं तदपारत्वमिति बोध्यम्। सर्वतो गताः सर्वतः प्राप्ताः आपः गङ्गादिनदीजलानि। स्वात्मस्थं स्वरूपस्थम्। तदेव विवृणोति— अविक्रियमेव सन्तमिति। समुद्रमित्यस्य विशेषणमिदम्। नदीजलप्रवेशाप्रवेशाभ्यां समुद्रस्य वृद्धिह्रासरूपो न कोऽपि स्वरूपगतो विकार इत्यर्थः। विषयसन्निधावपीति। अपिना विषयाणामसन्निधौ सुतरामेवास्य नास्ति कोऽपि कामकृतो विकार इति सूच्यते। केचिद् धीराः स्त्र्याद्यसन्निधौ निष्कामविकारा वर्तन्ते, तत्सन्निधौ तु कामविकारं भजन्ते इति दर्शनादाह— विषयसन्निधावपीति। अविकुर्वन्तः कमपि विकारमजनयन्तः। यतिं कामाः प्रविशन्तीत्यस्यार्थमाह— सर्व इति। आत्मनि [^२_१४०]मनसि, कूटस्थे वा। फलितमाह— नेति। कामा यतिं स्वात्मवशं कामपरतन्त्रं न कुर्वन्ति। शान्तिं मोक्षं ब्रह्मेति यावत्। सर्वप्रपञ्चोपशमसम्भवाद् ब्रह्मणः शान्तिपदाभिधेयत्वम्। यद्वा शान्तिं सकार्यस्याज्ञानस्य निवृत्तिमित्यर्थः। सर्वदुःखनिवृत्तेर्मोक्षत्वादाह— मोक्षमिति॥७०॥

[^१_१४०] : पचाद्यचि तु तिष्ठादेशो दुर्लभ इति प्रतिरुपसर्गो ग्राह्यः। शप्रत्ययो वा वाच्यः, पाघ्रादिसूत्रेण तिष्ठादेशसंभवात्। 

[^२_१४०] : कामानां मनःपरिणामतया मनोधर्मत्वेन तत्र विलयौचित्यादाह—मनसीति।

[[१४०]]
</details>

<details><summary>मूलम् - ७१</summary>

विहायेति श्लोकमवतारयति— यस्मादेवं तस्मादिति। यस्मादेवं निष्काम एव शान्तिमाप्नोति, न कामकामी, तस्मात् - कामकामिनो मोक्षाभावादित्यर्थः। यः पुमान् सर्वान् कामान् विहाय निःस्पृहो निर्ममो निरहङ्कारश्च सन् चरति स शान्तिमधिगच्छति। यः संन्यासीति। तस्यैव प्रकृतत्वादिति भावः। जीवनमात्रचेष्टाशेषः जीवनमेव जीवनमात्रम् , तत्सम्बन्धिनी चेष्टा शरीरचेष्टा जीवनमात्रचेष्टा, सैव शेषो यस्य स तथोक्तः। प्राणधारणमात्रफलकभिक्षाटनव्यापारमात्रवानित्यर्थः। चरतेर्गत्यर्थत्वादाह—पर्यटतीति। परितः सर्वेषु ग्रामादिषु अटति सञ्चरति, ग्रामैकरात्रवासित्वात् संन्यासिन इत्यर्थः। 

ननु ‘सर्वान् कामान् परित्यज्ये’त्यनेनैव निःस्पृहत्वं सिद्धमिति निःस्पृह इति पुनरुक्तमित्याह— शरीरेति। येन केनाप्युपायेन शरीरजीवनमवश्यं कर्तव्यमिति नास्ति यतेः कामः। तथा सति कृष्यादिस्तेयादिप्रसङ्गात्। किन्तु माधुकरान्नेन सरिदम्बुपानेन च क्षुत्तृडपनयनमात्रं कर्तव्यमित्येव यतिर्मन्येत। एतेन न यतेर्मरणभीतिः कार्येत्युपदिष्टम्। निर्ममः ममतारहितः। ननु संन्यस्तसर्वस्य क्व ममता, स्वीयस्यैवाभावाद्? अत आह— शरीरेति। शरीरजीवनमात्रार्थमाक्षेपतः प्राप्ते भिक्षाकपालशाट्यादिरूपेऽपि परिग्रहे परिगृह्यत इति परिग्रहः, तस्मिन्। अभिनिवेशोऽभिमानः। आत्मसम्भावना स्वश्लाघा। निर्वाणं मोक्षः। ब्रह्मभूतो भवति ‘ब्रह्मविद् ब्रह्मैव भवति’ इति श्रुतेः ब्रह्मभावं प्राप्नोति इति। 

ननु ‘स्थितप्रज्ञस्य का भाषा समाधिस्थस्य केशव। स्थितधीः किं प्रभाषेत किमासीत व्रजेत किम्॥’ इत्यर्जुनप्रश्नस्यैतावता किमुत्तरमायातमिति चेत्? उच्यते— सर्वकामपरित्यागः, आत्मरतिः, दुःखेष्वनुद्वेगः, सुखेषु स्पृहाऽभावः, रागभयक्रोधाभावः, सर्वत्र स्नेहाभावः, शुभप्राप्तावानन्दाभावः, अशुभप्राप्तौ द्वेषाभावः, इन्द्रियजयः, प्रत्यग्ब्रह्मपरता, समाहितचित्तत्वं, व्यवहारराहित्यं, निःस्पृहत्वं, निर्ममत्वं, निरहङ्कारत्वमित्येतानि पञ्चदश स्थितप्रज्ञस्य लक्षणानि। स्थितप्रज्ञत्वस्य साधनानि चेमानि। यस्मिन्नेतानि दृश्यन्ते स स्थितप्रज्ञ इति परैरुच्यते। स्वयं चात्मानं स्थितप्रज्ञं स विद्यात्। भिक्षायाच्ञामृते नास्य कोऽपि वाग्व्यापारः। सति तु सौम्ये शिष्ये तस्मै तत्त्वमुपदिश्यादिति[^१_१४१] त्वत्रानुक्तमपि ग्राह्यमन्यतः [^२_१४१]शास्त्रात्। अन्यथा सम्प्रदायविच्छेदप्रसङ्गात्। मानसिकव्यापारस्तु इन्द्रियाणां विषयेभ्यः प्रत्यावर्त्य स्ववशे स्थापनम्। आत्मस्वरूपानुसन्धानञ्च स्वस्वरूपेणावस्थानम्। कायव्यापारस्तु भिक्षार्थं पर्यटनमेव। तच्च ‘चरती’त्यनेन प्रतिपादितमिति। किञ्च प्रश्नश्लोके ‘व्रजेत किम्’ इत्यस्य किं प्राप्नुयादित्यप्यर्थ आयाति, तस्य च समाधानमुक्तम्— स शान्तिमधिगच्छतीति। एतेन स्थितप्रज्ञस्य मोक्ष एव फलमिति सिद्धम्। युक्तञ्चेदम् , विद्ययैवाविद्याया नाशाद् आविद्यकसर्वसंसारोपरमात्मको मोक्षः स्थितप्रज्ञस्येति। ततश्च न कर्मिणां मोक्ष इति फलितम्। अत एव ‘नास्त्यकृतः कृतेन’ इति श्रुतिरुपपद्यते। ‘तमेवं विदित्वाऽति मृत्युमेति नान्यः पन्था विद्यतेऽयनाय’ इति च। कामत्यागेन्द्रियजयनिर्व्यवहारत्वादीनां गृहस्थे ऽसम्भवात् तादृशसंन्यास्येव स्थितप्रज्ञ इति संक्षेपः॥७१॥

[^१_१४१] :आशिषि लिङ् । 

[^२_१४१] : ‘तस्मै स विद्वानुपसन्नाय सम्यक्प्रशान्तचित्ताय शमान्विताय। येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम्॥’ (मु.उ.१.१३) इति शास्त्रात्। प्रोवाच= प्रब्रूयात्। 

[[१४१]]
</details>

<details><summary>मूलम् - ७२</summary>

एषेति। ब्राह्मीति ‘तत्र भवः’ इति भवार्थेऽण् इत्याह— ब्रह्मणि भवेति। टिलोप आर्षः। न च ‘ब्राह्मः’ इति निपातनात् सिध्यतीति वाच्यम् ; तत्र [^१_१४२]चतुर्मुखवाचिब्रह्मशब्दग्रहणात्। न च [^२_१४२]तत्त्वविध्योरुभयोर्ग्रहणमिति वाच्यम् ; अनेकार्थत्वस्यान्याय्यत्वात्। न च तत्त्वस्यैव ग्रहणमिति वाच्यम् ; ब्राह्मं हविरित्यसिद्धेः, ब्रह्मदेवताकं हि ब्राह्ममित्युच्यते। ब्राह्मं हि हविः स्वयम्भुवमुद्दिश्याग्नौ निक्षिप्यते। यद्वा चतुर्मुखवाच्येवात्रापि ब्रह्मशब्दः। लक्षणया तु शुद्धब्रह्माभिधीयत इति ब्राह्म इति निपानाट्टिलोपः। ब्रह्मस्वरूपेणाव- स्थानं नाम ‘ब्रह्माहम्’ इति निश्चयेनावस्थानमित्यर्थः। ब्रह्मनिर्वृतिं ब्रह्मानन्दमित्यर्थः। अन्तकालेऽपीत्यपिशब्दसूचितमर्थमाह— किमु वक्तव्यमित्यादिना। ब्रह्मण्येवेति। ज्ञाननिष्ठायामित्यर्थः। ब्रह्मण्यवस्थानं ब्रह्मात्मस्वरूपानुसन्धानमिति वा। 

[^१_१४२] : द्र. पृ. १०९। 

[^२_१४२] : तत्त्वं ब्रह्म, विधिः ब्रह्मा।

[[१४२]]

एतेन ब्रह्मचर्यादारभ्य देहपातादर्वाग् यदा कदा वा ब्राह्मणेन संन्यसितव्यम् , संन्यस्य च सर्वकामप्रहाणादिपूर्वकं स्थितप्रज्ञा सम्पादनीयेति हितोपदेशः सूचितः। न चानधिकारिणोऽर्जुनस्य कुतः संन्यासोपदेश इति वाच्यम् , तेन स्थितप्रज्ञलक्षणस्य पृष्टत्वात्। अर्जुनेन स्वस्य ज्ञाननिष्ठायामधिकाराभावस्याविदितत्वाच्च प्रश्नस्योपपत्तिः। न च ‘कर्मण्येवाधिकारस्ते’ इति भगवतोक्तं खल्विति वाच्यम् ; उक्तत्वेऽपि आपातत एव स्वस्य कर्माधिकारं जानाति, न तु सहेतुकं निःसंशयम्। कथमन्यथा ‘ज्यायसी चेत् कर्मणः’ इत्यनुपदमर्जुनः प्रष्टा इति॥७२॥

</details>

<details><summary>मूलम् - त्र्यम्बकः</summary>

[^१_१४३]सांख्ययोगः सांख्येन योगः सम्बन्धो यस्य स सांख्ययोगः, सांख्ययोगो ज्ञानयोगः सोऽस्मिन्नस्तीत्यर्शआद्यजन्तो वा। प्रतिपाद्यप्रतिपादकयोरभेदसम्बन्धेन सांख्ययोगप्रतिपादकस्याध्यायस्य सांख्ययोगशब्दवाच्यत्वम् , उपचारादिति वा। यद्यप्यत्र कर्म- योगोऽपि क्वचित् प्रतिपादितः, तथापि प्रायशः सांख्यस्य प्रतिपादनात् तद्व्यपदेशः। 

परमहंसपरिव्राजकेति। कुटीचक-बहूदक-हंस-परमहंसात्मकाश्चत्वारो यतिनः। तत्र पूर्वपूर्वापेक्षया उत्तरोत्तर उत्कृष्टः ज्ञानवैराग्यादिगुणैः। परित्यज्य व्रजतीति परिव्राजकः संन्यासी। परमहंसश्चासौ परिव्राजकश्च परमहंसपरिव्राजकः। आचारमाचारयतीत्याचार्यः। शास्त्रोक्तं निवृत्तिधर्मं स्वयमाचरन् अन्येभ्यः पद्मपादादिभ्यः शिष्येभ्य उपदिशतीत्याचार्यः। पूज्यौ पादौ यस्य स पूज्यपादो गुरुः। भगवान् षड्गुणैश्वर्यसम्पन्नश्चासौ पूज्यपादश्च भगवत्पूज्यपादः। गोविन्द इति भगवत्पूज्यपादः गोविन्दभगवत्पूज्यपादः। तस्य शिष्यः। श्रीमान् ज्ञानवैराग्यादिसम्पच्छाली। भगवन्तौ पादौ यस्य स भगवत्पादः। आत्मगुणस्य भगस्य पादे आरोपः। पद्यते गम्यते सेव्यत इति पादः, भगवतामपि पद्मपादादीनां पाद भगवत्पादः इति वा। भगवतः शङ्करस्य पादोंऽशः भगवत्पाद इति वा, शिवावतारत्वादस्य। भगवन्तं परमात्मानं पद्यते जानाति, पादयति बोधयतीति वा भगवत्पादः। शङ्कर इति भगवत्पादः शङ्करभगवत्पादः। विशेष्यमिदम् , प्राचीनानि तु विशेषणानि प्रथमान्तानि, अनेन साकं तेषामभेदेन सम्बन्धः, विशेषणानामपि परस्परमभेदसम्बन्धात् समासः ‘विशेषणं विशेष्येण’ इति सूत्रे बहुलग्रहणात् सिध्यति, केषुचिद् विशेषणेषु विशेष्यत्वारोपादिति वा। क्रियत इति कृतिः, भगवत्पादस्य कृतिः भगवत्पादकृतिः, तस्याम् ; तेन कृते इत्यर्थः। श्रीयुक्तो भगवान् श्रीभगवान् भगान्तःपातिन्या अपि श्रियः पृथग्ग्रहणं प्राशस्त्यार्थं प्राधान्यार्थं वा। इन्दिरावानिति वा। तस्य गीताः श्रीभगवद्गीताः कर्तरि षष्ठीसमासः। तत्कर्तृकगीता इत्यर्थः। गीयन्त इति गीताः श्लोकाः, तासां भाष्ये ग्रन्थे द्वितीयोऽध्यायः, इति समाप्तः। 

॥इति बेल्लङ्कोण्डोपनामकरामकविकृतौ श्रीभगवद्गीताभाष्यार्कप्रकाशे द्वितीयोऽध्यायः॥

७\[कीलकसंवत्सरकार्तिकबहुलसप्तम्यामस्य समाप्तिः\] 

[^१_१४३] : ‘सांख्ययोगो नाम द्वितीयोऽध्यायः’ इत्येतद् व्याचष्टे—सांख्ययोग इत्यादिना। 

[^२_१४३] : इदं ग्रन्थकृतैव लिखितं स्यादिति संभाव्य ग्रन्थानन्तर्गतत्वेऽपि स्थापितम्। 

[[१४३]]
</details>
