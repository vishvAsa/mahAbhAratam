
॥ श्रीरामश्री: ॥
॥ श्रीमद्धनुमद्भीममध्वान्तर्गतनरहरिरामकृष्णवेदव्यासाय नमः ॥

भगवता बादरायणेन प्रणीतम्

महाभारतम्

श्रीमन्महाभारततात्पर्यनिर्णयवादिराजीयलक्षालङ्कारानुसारि
प्राचीनतौलवपाठपाठान्तरादिसंवलितम्


पलिमारु मठः, 
हृषीकेशतीर्थपीठम्, 
उडुपि - ५७६ १०१

अनुग्रहसन्देशः
जगद्गुरु श्रीमन्मध्वाचार्यमहासंस्थानम्,
परमपूज्य श्रीश्रीविश्वेशतीर्थश्रीपादाः
उडुपि श्रीपेजावरअधोक्षजमठः

वेदाः, उपनिषदः, ब्रह्मसूत्राणि, महाभारतञ्च आध्यात्मिकतत्वानां धार्मिकानाञ्च तेषामवबोधने मुख्यं प्रमाणम् । अपौरुषेयाणां वेदोपनिषदां सन्देशेषु सन्देहकरणे किमपि कारणं नास्ति । भ्रान्तिरज्ञानं च पुरुषमतिदौर्बल्यम् । एतद्दौर्बल्यवता पुरुषेण रचितेषु दोषाः सम्भवेयुः । अपुरुषबुद्धिप्रवेशासु वेदोपनिषत्सु बुद्धिदोषकृतदोषस्यावकाशगन्धोऽपि न भवितुमर्हति ।

सर्वज्ञेन भगवता वेदव्यासवतारे च रचितं महाभारतमपि परमं प्रमाणम् । भगवतोऽनन्ते सुविशाले ज्ञाने वेदानुक्ता अप्यपूर्वे विषया विषयी भवन्ति । तादृशेन परमात्मना रचिते महाभारतेऽविद्यमानं सत्यं कुत्रवान्यत्र साक्षात्कुर्मः? भगवता वेदव्यासेन रचितानि ब्रह्मसूत्राणि सर्वशास्त्रार्थनिर्णायकानि । पूर्वोक्तानां प्रमाणग्रन्थानां भावज्ञान एतानि सूत्राणि सर्वप्रकारेणोपकुर्वन्ति । त्सरुविहीनः परशुः खड्गो वा छेदकर्मण्यप्रभुरेव । वेदादीनां भावज्ञाने ब्रह्मसूत्राणि त्सरुरिव । तैर्विना ज्ञानच्छेदनं सर्वथा दुष्करम् ।

महत्वाद् भारवत्वाच्च महाभारत नाम्ना प्रथितो यो ग्रन्थः तस्य सहस्राधिका हस्तलेखा उपलभ्यन्ते । भारतदेशेऽन्यत्र च । उडुपिक्षेत्रेष्टमठेषु च एते हस्तलेखा श्रीमन्मध्वाचार्यकालादपि पूर्वतराः सम्पादन-संशोधनमुद्रणकर्मणि व्यापृतैरद्य यावदकृतोपयोगाः सन्ति ।

पलिमारुमठाधीशाः श्रीविद्याधीशतीर्थश्रीपादाः एतान् हस्तलेखान् अनेकेषां विदुषां द्वारा संशोध्य, सम्पाद्य इतः पूर्वं मुद्रितपुस्तकेषूपलभ्यमानपाठात् शुद्धतरपाठस्य प्रकाशनकर्मणि व्यापृताः ।

श्रीमध्वाचार्याणां काल एवायं ग्रन्थो बहुधा विलुलित आसीत् । पाठानां लोपः, व्यत्यासः प्रक्षेपश्च बाहुल्येन सञ्जाताः । ‘कोट्यंशोऽपि न विद्यते’ इति श्रीमदाचार्या जगदुः स्वीये महाभारततात्पर्यनिर्णयाख्ये ग्रन्थे । श्रीमध्वाचार्या अन्यान्यप्रदेशेषूपलब्धान् बहून् हस्तलेखान् परिशील्य, संशोध्य श्रीवेदव्याससम्मतं पाठं निर्णीय तदनुसारेण महाभारतात्पर्यनिर्णयाख्यं ग्रन्थं विरचयामासुः । महाभारतग्रन्थे अद्यापि प्रक्षेपविक्षेपाः सन्ति ।

श्रीमध्वाचार्यविरचितं महाभारततात्पर्यनिर्णयाभिधानं ग्रन्थं, श्रीवादिराजतीर्थानां लक्षालङ्कारग्रन्थं चावलम्ब्य शुद्धपाठसंशोधन -मवश्यकर्तव्यमासीत् । पलिमारुमठाधीशा एतत्संशोधनकर्मणि व्यापृता इति श्लाघनीयतमा एते ।

अस्माकं विद्यागुरूणां श्रीश्री विद्यामान्यतीर्थश्रीपादानामस्मिन् संशोधनकर्मणि महती आशा आसीत् । सा आशा इदानीं फलमुखी । योजनेयं तथा पूर्णतां याति तथा भगवान् वेदव्यासोऽनुगृह्णातु इति प्रार्थयामहे । अत्र संशोधनकर्मणि कृतश्रमाणां विदुषां पि.सु. शेषगिरि आचार्यणाम् अन्येषां च विदुषां श्रीहरि-वायु-गुरूणामनुग्रहमाशास्महे ।

सर्वे जिज्ञासवोऽस्य नूत्नस्य प्रकाशनस्य प्रयोजनं लप्सीरन् ।

इत्यनेकनारायणस्मरणानि
श्रीश्रीविश्वेशतीर्थश्रीपादाः

अनुग्रहसन्देशः
जगद्गुरु श्रीमन्मध्वाचार्यमहासंस्थानम्,
परमपूज्य श्रीश्रीविश्वप्रियतीर्थश्रीपादाः
श्रीअदमारुमठः, रथवीथी, उडुपि.

शब्देनार्थेन च गुरुभूतोऽयं ग्रन्थः । अत एव महाभारतम् इत्यभिधानमस्य । सर्वार्थगर्भोऽयं ग्रन्थः । यस्य वस्तुनो निरूपणमुल्लेखो वा महाभारते नास्ति तद् वस्तु जगति कुत्रापि नास्तीत्येवार्थः ।

सात्विकजीवानां यथार्थं ज्ञानं भवेत् । ते उद्धृता भवेयुः । स्वरूपेण योग्यतावतामपि केषाञ्चिच्चेतनानां देहविशेषेण जन्म वेदाध्ययनं रुणद्धि । उदा – स्त्रियः शूद्राश्च । जन्मान्तरे ते वेदाध्ययनावकाशं लभेरन् । परन्तु एतज्जन्म न व्यर्थं भवेत् । तदर्थं भगवता वेदव्यासेन व्यरचि महाभारतनामायं ग्रन्थः । अयं ‘पञ्चमवेदः’ इति प्रथितः । स्त्रियः शूद्राश्चास्याध्ययनमर्हन्ति । सर्वविषयगर्भः सर्वाधिकारिक इत्येतदस्य महत्वम् ।

अयं ग्रन्थः सम्पदर्थे सोदराणां कलहकथां कथयतीत्यापाततः प्रतीयते । केवलं कलहकथा न महत्वापादिका । आध्यात्मतत्वगर्भिणीयं समग्रा कथा इति वदन्तस्तत्रभवन्तो मध्वाचार्याः तान्यध्यात्मतत्वानि हृदयङ्गमं प्रदर्शयामासुः । तेन चास्य ग्रन्थस्य शिखरारूढं महत्वमाविश्चक्रुः । तस्मात् सर्वैरवश्यमभ्यसनीयोऽयं ग्रन्थः ।

परन्तु महाभारतस्य शुद्धः पाठः दुर्लभः । अपपाठादिना विपुलोऽपार्थप्रसङ्गः । प्रसङ्गमिममवलोक्य पलिमारुमठाधीशाः श्रीश्री विद्याधीशतीर्थाः शुद्धपाठलाभार्थं शश्रमुः । अष्टमठेषु तथान्यत्रान्यत्र लभ्यान् हस्तलेखान् बहूनत्र सञ्चिक्युः । विद्वद्भिः शोधनसम्पादने कर्माणि कारयामासुः । शुद्धपाठं पठितॄणां हस्तं प्रापयन्ति । चतुःषष्टिसम्पुटेषु महाभारतग्रन्थस्य प्रकाशनं न सुकरम् । श्रीश्री विद्याधीशतीर्थानामाश्रमगुरूणाम् अस्मद्विद्यागुरूणां श्रीश्री विद्यामान्यतीर्थानां जन्माब्दशतसन्दर्भे दुष्करमिदं कर्म सफलं समापयन्तीत्यभिनन्दार्हाः श्रीचरणाः । श्रीचरणानामस्मिन् कर्मणि आस्तिकाः भागभाजो भवन्तु, पुण्यभाजश्च भवन्तु इति उडुपि श्रीकृष्णमुख्यप्राणयोरस्माकं प्रार्थना ।

इत्यनेकनारायणस्मरणानि
श्रीश्रीविश्वप्रियतीर्थश्रीपादाः

अनुग्रहसन्देशः
जगद्गुरु श्रीमन्मध्वाचार्यमहासंस्थानम्,
परमपूज्य श्रीश्रीविद्याधीशतीर्थश्रीपादाः
पर्यायउडुपि श्रीपलिमारुहृषीकेशमठः

श्रीमन्महाभारतं श्रीमद्भागवतपुराणं च वेदपुरुषस्य दिव्यं नेत्रद्वयम् । वेदार्थपरिबृंहणात्मकं, वेदार्थनिर्णायकभूतं चैतत्कृतिद्वयमेककर्तृकम् ।

जनानां श्रीमद्भागवतेऽनितरसाधारणं प्रेम, महाभारतच्च तादृशं भयम् । महाभारतपुस्तकाज्जनानां तावद् भयं यावतास्य पुस्तकस्य गृहे प्रवेशमेव निषेधन्ति । महाभारतविषयेऽसत्कल्पनान्येवास्य भयस्य मूलम् । कलहातङ्क एवास्य सर्वस्य मूलम् । महाभारतशब्दः कलहशब्दपर्यायतया रूढः पामरेषु । वस्तुतस्तु नायं कलहकारको ग्रन्थः, अपि तु ‘जय’नामायं जयप्रदो मन्त्रः ।

‘जयो नामेतिहासोऽयं कृष्णद्वैपायनेरितः’ इति भगवान् व्यास एवाह । उद्धृतं चेदं वाक्यं श्रीमध्वाचार्यैः गीतार्थचिन्तनसन्दर्भे । ‘महाभारत’ इत्युच्चारणे कलहो न भवति, प्रत्युत कलहकारणीभूतं सकलं दुरितं नश्यति इति वदन्ति । अनुभूतश्चैव प्रभवो बहुभिर्जनैः ।

महत्वात् भारवत्वाच्च महाभारतमुच्यते ।
निरुक्तमस्य यो वेद सर्वपापैः प्रमुच्यते ॥

भारभरितोऽयं ग्रन्थः । तस्मादेव भारतम् । पुस्तकं भारः । शब्दा अपि भारतभूताः । अर्था अपि । शब्दानां समुचितं संयोजनमनुरणनं(?) चात्र स्तः । आर्षभाषासमृद्धिरत्र भानाति । आपाततो दूर्ज्ञेयान्याभाणककल्पानि चिन्तनान्यत्र मौक्तिकोपमेषु वचनेषु प्रोतानि । महाभारतग्रन्थस्य भव्यशब्दानां श्रवणमेवाप्यायमानं कर्णरसायनम् । वेदप्रतिबिम्बभूतमिं महाभारतं वेद इव त्रिधात्मनमाविष्करोति ।

मन्वादि केचिद् ब्रुवते हास्तीकादि तथापरे ।
तथोपरिचराद्यन्ये भारतं परिचक्षते ॥

अतीन्द्रियतत्वान्यङ्गीकुर्वाणां पाण्डवानां कथात्रास्ति । ईश्वरमनङ्गीकुर्वातामत एव उत्पथं प्रतिपन्नानां कौरवाणां चरित्रमत्रास्ति । मननीयानां गुणानां चिन्तनमत्र सम्भृतम् । सवेभ्य उपरिचरतो सर्वोत्तमस्य भगवतो महिम्नो वर्णनं महाभारतं साकल्येन व्याप्नोति । ग्रन्थस्यास्य श्लोकानां शतसहस्रस्यापि देवता श्रीकृष्ण एव । तत्रैव तेषां दृष्टिः । श्रीहरावेव तेषां चित्तम् । त्रिधार्थगर्भो वेदः । तत्प्रतिबिम्बभूतं च महाभारतं प्रतिश्लोकं दशार्थम् । तत एव भारतमिति नामान्वर्थम् । महाभारतेऽन्तर्गतं विष्णोः सहस्रनाम । तत्रैकैकमपि नाम शतार्थम् ।

त्रयोऽर्थाः सर्ववेदेषु दशार्थाः सर्वभारते ।
विष्णोः सहस्रनामापि निरन्तरशतार्थकम् ॥

महाभारते या घटनावलयः वर्णिताः तासां सम्भवात् पूर्वमेव ग्रन्थोऽयं व्यरचि । तथा रचनमिदं भगवतो व्यासस्य सार्वज्ञे देवत्वे च प्रमाणायते । बहुवर्षा व्यतीत्य सम्भविष्यद्युद्धवर्णनं रोमहर्षं जनयति । युद्धद्रष्टा एव तत्र घटनावलीं वर्णयितुं न प्रभवति । एवं स्थिते भावियुद्धं सामग्रेण यथार्थं वर्णितवान् भगवान् व्यासः साक्षाद् भगवान्नारायण इत्येव ज्ञातव्यः नान्यथा ।

‘को ह्यन्यद् पुण्डरीकाक्षात् महाभारतकृद् भवेत्’

तदस्य महाभारतस्याध्ययनं पञ्चभूतकथितं प्रपञ्चमेव विस्मारयति । उदात्त आनन्दे निमज्जयतीत्येतन्नैवोत्प्रेक्षा । एतदर्थमेव श्रीमन्मध्वाचार्यप्रणीतं महाभारततात्पर्यनिर्णयं, श्रीवादिराजकृतं लक्षालङ्कारं चावलम्ब्य बहून् हस्तलेखान् परामृश्य मूलपाठशोधने महान् परिश्रमः कृतः । तथा संशोध्य सम्पादिते महाभारतग्रन्थः प्रकाशनं नीयते तत्वसंशोधनसंसदा अस्मदीयसंशोधनशाखया ।

अस्य पृष्ठतो महान्तमनेहसं महान्तं श्रमं कृतवतां विदुषां समवायोऽस्ति । अस्य समवायस्य नेता विद्वान् शेषगिरि आचार्याः तत्रभवतां विश्वेशतीर्थानामन्तेवासी पूर्णप्रज्ञविद्यापीठीयः । महता ज्ञानसाधनेन भूषितोऽयमाचार्यः । तिरुमलक्षेत्रे सन्निहितस्य भगवतः श्रीनिवासस्य (तिम्मप्पस्य) उच्छ्रिते सन्निधाने महाभारतपर्वसन्दोहरूपस्य पर्वतस्याविष्कारः विदुषांवरैः शेषगिरि आचार्यैः कृत इति महदिदं प्रमोदस्थानम् । बहवो विद्वांसः शेषगिरि आचार्यैः सहात्र कृतश्रमाः । तेषां सर्वेषां सहकारेण शेषगिरिवासिने श्रीनिवासायास्य महतो ग्रन्थस्य समर्पणावसरः सम्प्राप्तः । तदेतेषां सर्वेषां विदुषां श्रीकृष्णमुख्यप्राणयोरनुग्रहरक्षां प्रार्थयामहे ।

इत्यनेकनारायणस्मरणानि
श्रीश्रीविद्याधीशतीर्थश्रीपादाः

अनुग्रहसन्देशः
जगद्गुरु श्रीमन्मध्वाचार्यमहासंस्थानम्, 
परमपूज्य श्री श्री विश्ववल्लभतीर्थश्रीपादाः
उडुपि श्रीसोदे वादिराजमठः, रथवीथी, उडुपि

भगवान् वेदव्यासोऽन्धं विश्वरूपं दर्शयामास, कृमिणा राज्यं प्रशासायाञ्चकार । आसन्नमरणजनानपि सञ्जीवयाञ्चकार । अमितशक्तिपयोनिधिर्हि स भगवान् । अनेन भगवता रचिते महाभारतेऽपि महद् गाम्भीर्यम् । संसारदुःखवैतरिण्यां निमग्ना भगवताव्यासेन रचितानां ग्रन्थानां मननेन आनन्दक्षीरसागरे विहरन्ति । तेषां मध्ये महाभारतमुत्कृष्टतरं भाभाति । ‘वेदादपि परं चक्रे महाभारतमुत्तमम्’ । वेदप्रतिपाद्यरचितोऽयं ग्रन्थो वेदादपि परः । नीति-धन-धर्म-कामव्यवहाराः जीवनपथे सर्वत्राधारभूताः । आख्यानैरुपाख्यानैश्चैतत् सर्वं तथा संसारबन्धनान्मुक्तिसाधनं च बोधयन्नयं ग्रन्थः विज्ञानदीपः । ‘यदिहास्ति तदन्यत्र यन्नेहास्ति न तत् क्वचित्’ इति ग्रन्थकतॄणामेवोद्घोषणं समस्ति । तात्कालिकानां पात्राणां द्वारा पदे पदे उदयमानाः सन्देशाः सार्वकालिकाः ।

अस्या मेरुकृतेः शुद्धपाठश्चिरान्नष्टः । तत्रभवन्तः श्रीमध्वाचार्याः भगवतो वेदव्यासस्यादेशेन महाभारतव्याख्यानरूपं महाभारततात्पर्यनिर्णयाख्यं ग्रन्थं रचयामासुः ।

क्वचिद् ग्रन्थान् प्रक्षिपन्ति क्वचिदन्तरितानपि ।
कुर्युः क्वचिच्च व्यत्यासं प्रमादात् क्वचिदन्यथा ॥

अनुत्सन्ना अपि ग्रन्था व्याकुला इति सर्वशः । 
उत्सन्ना प्रायशः सर्वे कोट्यंशोऽपि न वर्तते ॥

इति ग्रन्थेऽस्मिन्नुज्जगदुर्ग्रन्थकाराः । महता संशोधनेनायं ग्रन्थो विरचित इति चोचुः ।

‘स्वयं व्यासो हि तद्वेद ब्रह्मा वा तत्प्रसादतः’ इत्युक्तिर्महाभारतस्य दुर्बोधत्वमवगमयति ।

लोकोद्धारकग्रन्थरत्नस्य संरक्षणार्थं बोधनार्थं च भाविब्रह्मभ्यां द्वाभ्यामिदं व्याख्यातम् । श्रीमन्मध्वाचार्याः महाभारततात्पर्यनिर्णयः यमकभारतम्’ इति ग्रन्थद्वयमनुजगृहुः । श्रीवादिराजगुरुसार्वभौमश्च लक्षालङ्कारम् । सर्वज्ञयोरनयोः कृतयः शुद्धपाठसंशोधनकर्मणि अवश्यमवलम्बनीयाः ।

शुद्धपाठशोधने पूर्वमनेके प्रयेतिरे । परन्तु न सफलाः । अधुना पलिमारुमठाधीशाः श्रीश्री विद्याधीशतीर्थाः भागीरथेन प्रयत्नेन सफलाः । बहूनां विदुषां सहकारेण प्राचीनानां हस्तलेखनां संशोधनेन शुद्धं पाठं ते समपपदन्त । तात्पर्यनिर्णयलक्षालङ्काराभ्यां सममिमं शुद्धपाठं प्रददति श्रीपादाः ।

सर्वे सज्जना अनेन ग्रन्थरत्नेन शुद्धं ज्ञानमप्यासुरिति अस्मदाराध्यदेवं मध्व-वादिराजवरदं भूवराह-हयग्रीव-वेदव्यासं सम्प्रार्थयामहे ।

इत्यनेकनारायणस्मरणानि
श्रीश्रीविश्ववल्लभतीर्थश्रीपादाः

महाभारतवैशिष्ट्यम्
श्रीश्रीविद्याधीशतीर्थश्रीमच्चरणाः

वेविदन्ति खल्वनाद्यनन्त­वेदवेदाङ्गवेदान्त­सिद्धान्त­संसिद्धपारमार्थिक­परापरपरमप्रमेयपीयूष­पारावारपारदृश्वानो दूरीकृतदुराग्रहादिषड्­वर्गदुर्ग्रहाः सद्गुणगण­सङ्ग्रहणप्रभविष्णु­सहृदयसत्तत्व­विविदिषुविचक्षणचणाः, यत् सकलवाङ्मनसाभिमानिन्या जगज्जनन्या सन्ततसमुपासितस्य जगन्मङ्गलमय­मुकुन्दस्य त्रिलोकसल्लोकविषय­कापारसंसारसागर­सन्तरणसन्तरणी­भूततरुणतरणिकोटि­सवर्णारुण­चरणारविन्दा­मन्दानन्दादि­सद्गुणमकरन्द­सिन्धुबन्धुभिः श्रुतिशतविहित­शुभहितचरितैरनवरत­शमदमादिगुणगणभरितैः, ज्ञानानन्दवीर्यौदार्य­सौन्दर्यादिगुणपूर्णतया *भशब्दाभिधश्रीहरौ विशेषरतत्वेन ‘भरतो वायुरुद्दिष्टः’ इत्युक्तेःड्व तन्मारुत­भरतसान्निध्यविजृम्भित­राघवभरतआर्षभ­भरतदौष्षन्ति­भरतादिभिरापालितेऽस्मिन् भारते सत्कर्मक्षेत्रमूर्धन्ये सच्छास्त्र­समूहसार्वभौमायित­महाभारतग्रन्थराजोऽयं त्रिभुवनसार्वभौम­रमारामारमणरामराज इव विराराजिति सुचिरं सुतरामिति । यतोहि जगत्पितामहपिता श्रीपतिरेव पाराशर्यरूपेण सर्वशास्त्र­सारभूत­महाभारतग्रन्थपीयूषं वैषयिकविषविदूषितधिषणानां सम्मानुषाणां समुज्जीवन­समुद्धरणकरुणया प्रणिनाय ।

स्वयं जगज्जीवनदजीवोत्तमजगद्गुरुसार्वभौममध्वमुनिना ‘सर्ववेदार्थोपबृंहितां तदनुक्तकेवलेश्वरज्ञानदृष्टार्थयुक्तां च सर्वप्राणिनामवगाह्यानव गाह्यरूपां केवलभगवत्स्वरूपपरां परोक्षार्थां महाभारतसंहितामचीक्लृपत्’ इति समुट्टङ्किततया, सर्ववेदादिसदागमसमूहसारभूतः, स्वयं पुण्डरीकाक्ष­साक्षिसिद्धानितर­साधारणामितमहत्त्वभरित­महाभारताख्यसर्वोत्तमनिर्णेयग्रन्थ -राजो विधिभवादिसर्वदेवोत्तम­भारताचार्यस्यैवा­द्वितीयद्वितीयरूपः सन् विविधविबुधसुबुधसमुदयसविधे सार्वदेशिकसार्वकालिक­निरतिशयसम्मानशिखरशेखरीभूतः सन् विरारज्यते विजेजीयते च सुतराम् । किञ्च वैरिञ्चसारस्वतप्रपञ्चरङ्गमञ्चे श्रीहरेरनन्यगुणसञ्चय­सञ्चिन्तनैकचरित­विरिञ्चिवैरिञ्च्याद्यमरवराञ्चितनानारत्नखचित­काञ्चनसिंहासनसमारूढः सन् विशिष्टशिष्टानां बलिष्ठानिष्टविनष्टिद्वारा समुत्कृष्टसन्तु­ष्ट्याद्यष्टापदसुवृष्टि­प्रवर्षणप्रभविष्णुरयमालौकिक­ग्रन्थचिन्तामणिः लौकिकचिन्तामणि­शतान्यप्यनिशमतिशेते­तरामित्यत एव लोकोत्तराः सर्वे सुजिज्ञासवः सर्वशास्त्रसारभूत­महाभारताध्ययन­नैरन्तर्याख्यमहाव्रतनिरताः सन्तोऽतिपावित­सकलजीविताश्च बोभूयन्ते ।

सकलसल्लोक­समुद्दिधीर्षयाऽनन्यकारुण्य­पूर्णपूर्णप्रज्ञैः सर्वपुरुषार्थमूलभूत­सर्वमूलग्रन्थेषु तत्रतत्र नानाप्रकारेण प्रभुसंहिततयैवं समुदघोषि –

भारतं सर्वशास्त्रेषु भारते गीतिका वरा ।
विष्णोः सहस्रनामापि ज्ञेयं पाठ्यं च तद् द्वयम् ॥

इत्यादि । श्रीमहाभारताख्य­देवपारिजातस्य सुमधुरमधुसारभूता­विगीत­भगवद्गीतायास्तथा विष्णोर्दिव्य­सहस्रनाम­स्तोत्रस्य प्रतिदिनं समनुसन्धान­विधानमहरहः सन्ध्यावन्दन­विधानमिव दिष्ट्या स्पष्टमाचष्टन् शिष्टान् सर्वानपि ।

सकलसल्लोक­सन्मङ्गलकरोत्तुङ्गतरोत्तर­बदरीतटे भगवद्बादरायण­मुखकमलादेवाति­चतुरमतिवाणीपति­पूर्णप्रमति­प्रमुखलेखाद्याः पैलजैमिन्यादि­मुनिमूर्धन्याश्च अहरहरहमहमिकया यथायोग्यमितिहासाभिध­ग्रन्थस्यास्य नैकविधनिगूढप्रौढ­प्रमेयामृतप्रवाह­पानावगाहन­ध्यानगान­सम्मानादिनाऽनुदिनं मोमुद्यन्त इत्यभिज्ञानामैतिह्यादिना तन्महत्वं विवेत्तुं विवेक्तुं विवक्तुं वा को वा कवीन्द्रोऽधिचर्करीति? सकलाम्नाय­वाङ्मयामृत­सारसङ्ग्रहणात् तदनुक्त­केवलेश्वरीय­सर्वोत्कृष्टसाक्षि­दृष्टार्थयुक्ततया च सर्ववेदेभ्योऽप्यधिकतम­पञ्चमवेदतया वेविद्यत एवेदमितिहासग्रन्थरत्नम् । प्रत्यपादि चैवं भारततात्पर्यनिर्णये श्रीमदानन्दतीर्थभगवत्पादाचार्येण –

‘निर्णयः सर्वशास्त्राणां भारतं परिचक्षते ।
भारतं सर्ववेदाश्च तुलामारोपिताः पुरा ॥

देवैर्ब्रह्मादिभिः सर्वै ऋषिभिश्च समन्वितैः ।
व्यासस्यैवाज्ञया तत्र त्वत्यरिच्यत भारतम् ॥

महत्त्वाद् भारवत्त्वाच्च महाभारतमुच्यते ।
निरुक्तमस्य यो वेद सर्वपापैः प्रमुच्यते ॥’

‘यदिहास्ति तदन्यत्र यन्नेहास्ति न कुत्रचित्’

‘भारतान्नाधिकं विष्णोर्महिमावाचकं क्वचित् ।
भारतान्न विरागाय भारतान्न विमुक्तये ॥’

‘समस्तशास्त्रार्थनिदर्शनात्मकं चक्रे महाभारतनामधेयम् ।
वेदोत्तमं तच्च विधातृशङ्करप्रधानकैस्तन्मुखतः सुरैः श्रुतम् ॥’

इत्यादिप्रमाणैः । प्रतिवाक्यमध्यात्मसन्देशसहस्रगर्भितं प्रतिपदीयमगाध- वेदान्ताध्यात्मार्थगाम्भीर्यम्, न्यक्कृतकोटिकन्दर्पदर्पस्येन्दिरापतेर्नैकविधकल्याणरूपविषयकमनन्यलावण्यं, सद्गुणमहार्णवस्य तस्यानिवार्यवीर्यस्थैर्यशौर्यौदार्याद्यगण्यसद्गुणमाणिक्यजालम्, काव्यशास्त्रपिपासूनां च श्रद्धालुजिज्ञासूनां विविधविभावानुभावसञ्चारिभावादिन­वनवनैसर्गिककाव्य­रससमुज्जृम्भितमङ्गलमय­नव्यकाव्यतरङ्गमाला­सौन्दर्यम्, एतादृशनवनवसु­विशेषाध्यात्मरसोल्लोलकल्लोल­विहरणनिपुणद्रुहिण­सुपर्णादिसर्वसुपर्वादि­मङ्गलतिमिङ्गिलगिलाश्च अमितमहत्वयुक्त­महाभारतामृताम्बुधेरद्वितीय­वैशिष्ट्यं स्पष्टीकुर्वन्ति । एवङ्कारमपरिमित­महागुणमणि­भरितमहा­भारतग्रन्थरत्नाकरं दुग्धदधिघृतादि­सप्तविधमहाकूपारानपि स्वैरं कूपीचकार चकासाञ्चकार चेत्येतन्नैव चित्रम् ।

अत एव परतत्वप्रेप्सूनां सकलसल्लोकानामपि पुनरावृत्ति­रहितपरमपुरुषार्थ­सम्प्रापकमिदं भारतमनन्तार्थ­समुज्जृम्भितं सत् तत्तद्योग्यता­तारतम्यानुसारं पारमार्थिकप्रकृष्ट­प्रमेयरहस्याख्यनैकविधरत्नमाला­पारितोषिकप्रदानादिना निर्मत्सरनिर्मलजिज्ञासुवृन्दं परितोषयति परिपुष्णाति चेत्यभिसन्धिना –

ब्रह्मापि तन्न जानाति ईषत् सर्वोऽपि जानति ।
बह्वर्थमृषयस्तत्तु भारतं प्रवदन्ति हि ॥

इति नारदीयप्रमाणोदाहरणपुरस्सरं गीताभाष्ये श्रीमदानन्दतीर्थ­भगवत्पादेनोट्टङ्कितम् । ‘यः पार्थिवानि विममे रजांसि’ इत्यादिश्रुत्युक्तरीत्या दशावरणयुक्तचतुर्दशलोकात्मक­ब्रह्माण्डभाण्ड­कुलालायितोऽसौ कमलासनोऽनायासेनैव भगवद्व्याप्त­रूपोपासनानिमित्तेन गौणाधिष्ठानतया विश्व- विषयकाशेष­परमाणुपरिगणन­निपुणाग्रणीरप्यनन्तार्थ­गर्भितेतिहाससंहितायाः केवलेश्वरैकदृष्ट­विशिष्टप्रमेयरत्नजालं हन्त साकल्येनावगन्तुं न पारयते इत्येतदनितरसाधारण­गुणवैशिष्ट्यमवधार्यते । किमुत स्वगुणाच्छादिकाद्यनाद्य­ज्ञानसन्तमससंवीततया सन्ततसन्तप्तस्वान्तैः सन्मर्त्यान्तेवासिभिरति­गभीरभारतार्थावगमः कथङ्कारं शक्येत ।

अत्र च त्रैविक्रमार्योक्तिरियमस्मानेवङ्कारं वारंवारं संस्मारयति प्रबोधयति च –

वेत्ता वक्ता विवेक्ता विविधगुणगणापूर्णमेकैकमेषां
को वा कार्त्स्न्यात् कवीन्द्रः क इव च कलयोक्तक्रमोन्नेयकानि ।
अङ्गान्यङ्गीकरिष्णुर्मनसि वचसि वा यो हि कल्पान्तकालक्रान्ताण्डोल्लोल­कल्लोलिनि सलिलनिधौ सज्जते मज्जनाय ॥६॥

वाग्भिर्वर्याभिरग्र्याः श्रुतिपदविदिता ब्रह्मवायू सुपर्णः
शेषेशाद्याः सुरेशा जनिशतवृतया भागवत्या च भक्त्या । 
देव्या दत्तावलम्बाः कथमपि करुणावारिराशौ रमेशे
त्वंशांशे स्प्रष्ट्रुमीशास्तदिह तदितरे केऽनुकल्पा वयं के ॥७॥ इति ।

(विष्णुस्तुतिः)

यद्यप्यनन्तार्थगर्भित­भारतप्रतिपादित­सत्तत्वरत्नाकर­सर्वस्वसङ्ग्रहणे कार्त्स्न्येना­प्रभविष्णुभिरपि स्वयं स्वयम्भूशम्भुजम्भारि­प्रमुखैरहरहः प्रत्यक्षरं प्रतिपदं सम्पाद्यमानं नवनवदिव्यभव्याध्यात्म­रहस्यपुरुषार्थवैशाल्यं तत्र च सम्यक्त्ववैशिष्ट्य­स्पष्टीकरणाय ‘ब्रह्माऽपि तन्न जानाति ईषत् सर्वोऽपि जानति’ इति नारदीयपुराणे आदौ ‘न जानाति’ इति समीचीनक्रियापदं प्रायोजि । अनन्तरं तावत् खद्योतपोतप्रमुषित­शेमुषीप्रकाशैरल्पमानुषै­रधिगम्यमानभारतार्थावगमे नैकविधज्ञान­शून्यतामावेदयितुम् ‘ईषत् सर्वोऽपि जानति’ इत्यत्र दीर्घलोपेन ज्ञानशून्यताज्ञापकं जानतीत्यसमीचीनक्रियापदं प्रायोजि ।

ननु ‘इतिहासपुराणाभ्यां वेदं समुपबृंहयेत्’ इत्युक्तावेवं मन्दाशङ्का समुन्मिषति – इतिहासपुराणयोरेकार्थपरतया कुतस्तरां तयोः पृथग्व्यपदेशः? यतोहि – पुरा भवं पुराणम् इति व्युत्पत्त्या अविगीतार्षपारम्पर्योपदेशोपगतं पुरावृत्तमुपवर्ण्य कार्यकार्यविधिनिषेधादिसन्देशैः साधकवृन्दं प्रबोधयन्ति हि पुराणानि । तथैव इतिह ड्ग आर्षपारम्पर्योपदेशसम्प्रदायेन आस ड्ग इतिवृत्तमुपवर्तत इत्यर्थः । इत्थं हि पुराणान्तर्गतामेवेतिहाससंहितां कथं खलु पृथगगणयद् ग्रन्थकर्तेति चैन्मैवमवधेयम् । नात्र ‘आस’ इत्यस्य भूतकालीनेतिवृत्तार्थैकवाचकक्रियापदपरत्वं चमच्चरीकर्ति । यतोहि भारतग्रन्थं सर्वज्ञबादरायणमुनिः कुरुवंशोत्पत्तेः प्रागेव निरमासीत् । तद्ग्रन्थोक्तप्रकारेणैव सर्वं प्रावर्तत । तस्माद् भारतनिर्माणप्रसङ्गे आसेत्यस्य भूतकालीनार्थपरत्वं न युक्तम् । ‘अचिरेण, अचिरात्, अस्ति, आह’ इत्यादि­विभक्तिप्रतिरूपक­पुरुषप्रतिरूपकाव्यय­प्रयोगवदत्रापि आसेत्यस्याव्यय­परत्वमवगन्तव्यम् ।

‘सदृशं त्रिषु लिङ्गेषु सर्वासु च विभक्तिषु ।
वचनेषु च सर्वेषु यन्नव्येति तदव्ययम् ॥’

इति व्याकरणोक्ताव्यय­लक्षणादप्यत्र विशिष्यते । न केलवं सर्व- पुरुषवचनादिषु अव्ययीभावविवक्षया, किन्तु सर्वदेशकालेष्वपि अव्ययीभावविवक्षया आसेत्यव्ययमत्यन्त­व्यापकार्थे प्रायोजीत्यभिज्ञाना­मैतिह्येनावगम्यते । एवञ्च महाभारतेतिवृत्तानां सार्वदेशिक­सार्वकालिक­सत्यत्वप्रवाहनित्यत्वव्याप्त्याख्य­विशिष्टार्थवाचकत्व­मासेत्यव्ययमावेदयतीत्यष्टादश­पुराणेभ्योऽपि इतिहासाभिध­ग्रन्थस्यास्य वैशिष्ट्यं बोबुध्यते । एवञ्च पुराणान्युक्तरीत्या पुरावृत्तप्रसङ्ग­प्रतिपादनपुरस्सरं विधिनिषेधपरसन्देशैः साधकवृन्दं प्रबोधयन्ति । इतिहासस्तु सार्वदैशिक­त्रैकालिक­पारमार्थिक­सत्यप्रसङ्गानुभवाभिव्यञ्जकतया समक्षमेव समेषामपि साधकानामनिशं सुभृशं सुदृशं विशेषतः सन्दिशति । महाभारतप्रतिपादित­प्रसिद्धसङ्ग्रामप्रसङ्गादिकं सर्वेष्वपि देशकालेषु सर्वेषामपि प्राणभृन्मात्राणां दारुणजीवनेषु बाह्याभ्यन्तरान्तरङ्गेषु तत्तद्योग्यतानुसारं वारंवारं प्रवरीवर्तितरां सुतराम् । अत एव नैकविधसांसारिकसङ्घर्षादिना दन्दह्यमान­मानसैर्बम्भ्रम्यमाणान्तःकरणैश्च सर्वप्राणभृन्मात्रै­रहरहरैककण्ठ्येनाहहा अस्मज्जीवनमेव महाभारतायितमिति सोच्छ्वासं सविश्वासं च समुद्गीर्यते खलु । तथाहि सज्जनप्रमुखाः पाण्डवप्रतीकाः, दुर्जनप्रमुखाः कौरवप्रतीकाः । अन्ये सामान्यास्तत्तदनुचरप्रतीकाः । सच्छास्त्रसु­संस्कृतहितोपदेशकर्तारो महान्तो गीताचार्यस्थानीयाः गीताचार्यसान्निध्यवन्तश्च । एवमेवाभ्यान्तरसमराङ्गणे श्रद्धास्तिक्यनैक­विधलोकोत्तरसद्धर्मपरम्परार्थैक­परत्वसत्यसन्धादिसद्गुणाः पाण्डवप्रतीकाः । नृशंसत्वनास्तिक्य­परप्रतारणनैपुण्यादिदुर्गुणाः कौरवप्रतीकाः । नैकविधसच्छास्त्र­विषयकाध्यात्मिक­विमर्शविशेष एव गीताचार्यस्थानीय इति । इत्थङ्कारमस्माभिरनुदिनं नानाप्रकारेण मानसिकतुमुलवेलायां समापन्नविपत्तिकालेषु च ‘क्लेब्यं मा स्म गमः पार्थ’ इत्यादि­दिव्यचैतन्योद्बोधक­भगवत्सन्देश­सञ्जीवनवचनैः कर्तव्यमौढ्यं दूरीकृत्य ससम्भ्रमं सत्कर्मा- चरणनिरतैर्महाभारतार्थ­समन्वितपावितजीवितैश्च सततं भवितव्यमित्यवगन्तव्यम् ।

यथा खलु पनसफलास्वादनोत्सुकं तद्गतकण्टकमयकवच-स्निग्धक्षीरादिकं प्रतिबध्नाति तथैवैतदितिहास­पुराणाध्ययन­समुत्सुकं तत्वबुभुत्सुं नैकविधप्रक्षेपविक्षेपादिकं समाधिगुह्यदर्शनभाषात्रयादिकं सुदृढं बाढं प्रतिबध्नाति । व्यव्रियत स्वयं भगवत्पादाचार्येण –

‘क्वचिद् ग्रन्थान् प्रक्षिपन्ति, क्वचिदन्तरितानपि ।
कुर्युः क्वचिच्च व्यत्यासं प्रमादात् क्वचिदन्यथा ॥

अनुत्सन्ना अपि ग्रन्था व्याकुला इति सर्वशः ।
उत्सन्नाः प्रायशस्सर्वे कोट्यंशोऽपि न वर्तते ॥

ग्रन्थोऽप्येवं विलुळितः किम्वर्थो देवदुर्गमः ।
कलावेवं व्याकुलिते निर्णयाय प्रचोदितः ॥

हरिणा निर्णयान् वच्मि विजानंस्तत्प्रसादतः ।
शास्त्रान्तराणि सञ्जानन् वेदांश्चास्य प्रसादतः ॥

देशेदेशे तथा ग्रन्थान् दृष्ट्वा चैव पृथग्विधान् ।
यथा स भगवान् व्यासः साक्षान्नारायणः प्रभुः ॥

जगाद भारताद्येषु तथा वक्ष्ये तदीक्षया ।

इत्यादि । अपि च –

उक्तं लक्षणशास्त्रे च कृष्णद्वैपायनोदिते ।
त्रिभाषां यो न जानाति रीतीनां शतमेव च ॥

व्यत्यासादीन् सप्तभेदान् वेदाद्यर्थं तथा वदेत् ।
स याति निरयं घोरमन्यथाज्ञानसम्भवम् ।
इत्यन्येषु च शास्त्रेषु तत्रतत्रोदितं बहु* ॥

व्यत्यासः प्रातिलोम्यं च गोमूत्री प्रघसस्तथा ।
उक्षणः सुधुरः साधु सप्त भेदाः प्रकीर्तिताः * ॥

इत्यादि । एवञ्चानुभाविवृद्धजनमार्गदर्शनं विना पनसफलबुभुक्षुर्यथा मोमुह्यते चेक्लिश्यते रोरुद्यते च तथा जगद्गुरु­श्रीमदानन्दतीर्थ­भगवत्पादप्रणीत­निर्णयमार्गदर्शनमन्तरेण तत्वबुभुत्सुवृन्दं क्लेशमोहकार्पण्यादिना परिबम्भ्रमीतीति नैव संशीतिः । तत्वबुभुत्सूनामेतदहो­भाग्यमभियुक्तैरेवं समस्ताव–

पाराशर्यः परतत्वप्रसिद्ध्यै तात्पर्यार्थं परमं भारतस्य ।
व्यक्तं वक्तुं नियुनक्ति स्म साक्षादेनं धन्यं भुवने मन्यमानः ॥ इति ॥

इत्येवं दिङ्मूढदीनदूननाना­सुजनसमूहसमुद्दिधीर्षया सम्मोक्षमार्गदर्शने सद्दर्शनायित­भारततात्पर्यनिर्णयादिसुदर्शनानि प्राकाश्यन्त । तथैव तदुपष्टम्भकतया भाविसमीरवादिराज­गुरुसार्वभौमप्रणीतमहा­भारतलक्षालङ्कारग्रन्थरत्नं तत्वविविदिषुसुविदुषां नानादुर्दर्शनाद्याक्रान्त­स्वान्तस्थध्वान्त­विध्वंसनपटीयो हि दिग्दिगन्तसन्दर्शन­देदीप्यमानदिव्य­सुदर्शनकोटिमाटीकतेतरां सुतराम् । सुलोचनयुगलस्थानीय­मेतद्ग्रन्थद्वय­मार्गदर्शनमन्तरा भारतार्थगाम्भीर्यावगमे सर्वैरपि तत्वप्रेप्सुभिर्वारंवार­मान्ध्यमेवानुबोभूयत इत्यत्र न कश्चिदपि विपश्चित् विवदते ।

श्रीमहाभारत­तात्पर्यनिर्णयटीकायां भावप्रकाशिकायां भारतमहत्त्वमेवं विवृतम् – ‘ननु लक्षसङ्ख्याकश्लोक­करणमात्रेण कथं व्यासस्य साक्षान्नारायणत्वसिद्धिरिति नाशङ्कनीयम् । कुरुपाण्डववंशोत्पत्तेः पूर्वमेव उभयोर्वंशयोरुत्पत्तिप्रकारं, राजसूयाश्वमेधादियागमहिमानं, तदर्थं कृतदिग्विजयप्रकारं, जतुगेहान्निर्गमनप्रकारकौशलं, बकहिडिम्बयोर्हननं, द्रौपदीविवाहनिर्वाहशक्तिं, दुर्द्यूतोद्योगं, वनवासाज्ञातवास­गोग्रहणादिबहुतर­कथामष्टादशाक्षोहिणी­सेनायामन्योन्यं कथ्यमानोक्तिप्रत्युक्तिप्रकारं, शरप्रतिशरसङ्ख्याबन्धनादिचातुरीं, व्यूहप्रतिव्यूहकरणमस्त्रप्रत्यस्त्रप्रयोगपरिपाटीं भीमार्जुनभीष्मद्रोणादिभिर्दिनेदिने हन्यमानकरितुरगाद्यनेकसङ्ख्यादिकं च करतलमिलितामलकवद् दृष्ट्वा महाभारताख्यस्वग्रन्थे ग्रथयतो व्यासस्य निरवधिकजगन्निर्मातृनारायणवन्निरवधिकसार्वज्ञ्यसिद्धेः साक्षादवतारत्वस्यापि प्रेक्षावद्भिरुत्प्रेक्षयितुं शक्यत्वात् । कथमन्यथा मत्स्यकूर्मादेस्तदवतारत्वसिद्धिः ।

सच्छास्त्र­राजराजायित­भारतग्रन्थोऽयं भारतीयजिज्ञासु­वृन्दैरहरहरवश्य- मधिगम्य कृतकृत्य­जीवितैर्भवितव्यमिति परमपूज्य­विद्यामान्यतीर्थाख्यास्मद्गुरुवर­मनोरथं स्मारंस्मारं, तथा परमपूज्य श्रीविश्वेशतीर्थ­साहाय्यानुग्रहबलमवलम्ब्यै­तद्गुरुतरकर्मणि साम्प्रतमस्माभिः सम्प्रावृत्यत । सहृदयाध्येतृवर्गीयाप­वर्गमार्गसौगम्य­सम्पादनाय बद्धदीक्षितैर्विविध­विदग्धैर्दग्ध­शुद्धप्रतनमातृकावै­विध्यमावेद्य यावच्छक्ति प्रायत्यतेति साभिमानमभिनन्दामः । अस्मदुपास्यमूर्ति­जगज्जनकजानकी­जान्यभिन्नभैष्मीमध्वगुरु­परम्परापर्यर्चित­श्रीकृष्णप्रभुर्निज­चरणगुणशरण­विचारणादिनिपुण­भक्तगणाननवरत­गुणोत्कर्षविश्राणनादिना समनुगृह्णात्वित्याशास्महे ।

अतः साधूक्तं ‘को ह्यन्यः पुण्डरीकाक्षान्महाभारतकृवेत्’ इति ॥

इत्यनेकनारायणस्मरणानि
श्रीश्रीविद्याधीशतीर्थश्रीपादाः

भूमिका
श्रीमन्महाभारतं भगवता बादरायणेन प्रणीतम् । अवतारसमनन्तरं तृतीये वत्सरे भगवान् वेदव्यासो ग्रन्थमिमं प्रणिनायेति स्मर्यते । ‘को ह्यन्यः पुण्डरीकाक्षान्महाभारतकृद् भवेत्’ इति महाभारते पुराणान्तरेषु च पठ्यते । महाभारतस्य प्रशंसा पुराणादिषु भूयोभूयो दृश्यते ।

‘लोकेशा ब्रह्मरुद्राद्याः संसारक्लेशिनं जनम् ।
वेदार्थाज्ञमधीकारवर्जितं च स्त्रियादिकम् ॥

अवेक्ष्य प्रार्थयामासुर्देवेशं पुरुषोत्तमम् ।
ततः प्रसन्नो भगवान् व्यासो भूत्वा च तेन च ॥

अन्यावताररूपैश्च वेदानुक्तार्थभूषितम् ।
केवलेनात्मबोधेन दृष्टं वेदार्थसंयुतम् ॥
वेदादपि परं चक्रे पञ्चमं वेदमुत्तमम् ।’

इति नारायणाष्टाक्षरकल्पे ।

‘ब्रह्माऽपि तन्न जानाति ईषत् सर्वोऽपि जानति ।
बह्वर्थमृषयस्तत्तु भारतं प्रवदन्ति हि ।’

इत्युपनारदीये ।

‘ब्रह्माद्यैः प्रार्थितो विष्णुर्भारतं स चकार ह ।
यस्मिन् दशार्थाः सर्वत्र न ज्ञेयाः सर्वजन्तुभिः’

इति नारदीये ।

‘भारतं चापि कृतवान् पञ्चमं वेदमुत्तमम् । 
दशावरार्थं सर्वत्र केवलं विष्णुबोधकम् ।
परोक्षार्थं तु सर्वत्र वेदादप्युत्तमं तु यत् ।’

इति स्कान्दे ।

‘महत्त्वाद् भारवत्त्वाच्च महाभारतमुच्यते ।
निरुक्तमस्य यो वेद सर्वपापैः प्रमुच्यते ॥’

इति भारत एव ।

‘यदिहास्ति तदन्यत्र यन्नेहास्ति न कुत्रचित्’

इति च तत्रैव ।

‘भारतं सर्वशास्त्रेषु भारते गीतिका वरा ।
विष्णोः सहस्रनामापि ज्ञेयं पाठ्यं च तद् द्वयम्’

– इति महाकौर्मे ।

‘निर्णयः सर्वशास्त्राणां भारतं परिकीर्तितम् ।
भारतं सर्ववेदाश्च तुलामारोपिताः पुरा ॥

देवैर्ब्रह्मादिभिः सर्वै ऋषिभिश्च समन्वितैः ।
व्यासस्यैवाज्ञया तत्र त्वत्यरिच्यत भारतम् ॥

महत्त्वाद् भारवत्त्वाच्च महाभारतमुच्यते ।
निरुक्तमस्य यो वेद सर्वपापैः प्रमुच्यते ॥’

इति च ब्रह्माण्डे ।

‘भारतान्न विरागाय भारतान्न विमुक्तये’

इति च तत्रैव ।

एवमादिप्रमाणवचनैर्भारतस्य महत्त्वमवगम्यते । वेदानामानन्त्येऽपि वेदानुक्तकेवलभगवद्दृष्टिगोचरार्थैश्चोपबृंहितत्वेन वेदादीन्यत्यशेत भारतम् ।

अतो महाभारतस्याध्ययनमवश्यं कर्तव्यमिति ज्ञायते । उक्तं हि तत्रैव–

‘इतिहासपुराणाभ्यां वेदं समुपबृंहयेत् ।
बिभेत्यल्पश्रुताद् वेदो मामयं प्रचलिष्यति’ इति ।

महाभारतं हीतिहासशब्देनोच्यते । अतो भारताद्यनुसारेणैव वेदार्थोऽवगन्तव्य इति निर्गलितोऽर्थः । वेदानां च तत्तद्देवतार्थत्वं तदन्तर्यामिविष्ण्वर्थत्वं आध्यात्मिकार्थत्वं च प्रत्यपादि श्रीमन्मध्वभाष्येषु । तद्वद् भारतस्य सर्वत्र दशावरार्थत्वं विष्णुसहस्रनाम्नां तु प्रतिनाम शतावरार्थत्वं च वर्तत इत्यविवादम् । भारतार्थविषयेऽपि तत्रैवोक्तम्–

‘मन्वादि केचिद् ब्रुवते ह्यास्तीकादि तथाऽपरे ।
तथोपरिचराद्यन्ये भारतं परिचक्षते’

इति आदिपर्वणि ।

मन्वादिशब्दा व्यासेनैव भगवता व्याख्याताः पुराणान्तरे । तद्यथा–

‘सकृष्णान् पाण्डवान् गृह्य योऽयमर्थः प्रवर्तते ।
प्रातिलोम्यादिवैचित्र्यात् तमास्तीकं प्रचक्षते ॥

धर्मो भक्त्यादिदशकः श्रुतादिः शीलवैनयौ ।
सब्रह्मकास्तु ते यत्र मन्वादिं तं विदुर्बुधाः ॥

नारायणस्य नामानि सर्वाणि वचनानि तु ।
तत्सामर्थ्याभिधायीनि तमौपचरिचरं विदुः ॥’ इति ।

भक्त्यादिदशकं तत्रैव विविच्य दर्शितं यथा–

भक्तिर्ज्ञानं सवैराग्यं प्रज्ञा मेधा धृतिः स्थितिः ।
योगः प्राणो बलं चैव वृकोदर इति स्मृतः ॥ इति ।

‘एतद् दशात्मको वायुस्तस्माद् भीमस्तदात्मकः ।
सर्वविद्या द्रौपदी तु यस्मात् सैव सरस्वती ॥

अज्ञानादिस्वरूपस्तु कलिर्दुर्योधनः स्मृतः ।
विपरीतं तु यज्ज्ञानं दुश्शासन इतीरितः ॥

नास्तिक्यं शकुनिर्नाम सर्वदोषात्मकाः परे ।
धार्तराष्ट्रास्त्वहङ्कारो द्रौणी रुद्रात्मको यतः ॥

द्रोणाद्या इन्द्रियाण्येव पापान्यन्ये तु सैनिकाः ।
पाण्डवेयाश्च पुण्यानि तेषां विष्णुर्नियामकः ।
एवमध्यात्मनिष्ठं हि भारतं सर्वमुच्यते’ इति च ।

अतो महाभारतं न केवलं पाण्डवकथायां पर्यवस्यति अपि तु सतां चेतसि सर्वदा प्रवर्तमानां दुर्भावनानां सद्भावनानां च सङ्घर्षमपि कटाक्षीकरोति यत्रान्ततो भगवदनुग्रहेण जीवप्रयत्नेन च जयः सम्पाद्यः यथोक्तम्–

‘यत्र योगेश्वरः कृष्णो यत्र पार्थो धनुर्धरः ।
तत्र श्रीर्विजयो भूतिर्ध्रुवा नीतिर्मतिर्मम ॥ ’ इति ।

भारतार्थोऽपि दुर्विज्ञेयो यथोक्तम्–

‘दुर्विज्ञेयमतः सर्वैर्भारतं तु सुरैरपि ।
स्वयं व्यासो हि तद् वेद ब्रह्मा वा तत्प्रसादतः’ इति ।

ग्रन्थे समीचीनतया विद्यमानेऽपि दुष्करमर्थज्ञानम् । किमु ग्रन्थ एव यदा शुद्धरूपेण नोपलभ्यते । यथोक्तम्–

क्वचिद् ग्रन्थान् प्रक्षिपन्ति क्वचिदन्तरितानपि ।
कुर्युः क्वचिच्च व्यत्यासमज्ञानात् क्वचिदन्यथा ।
ग्रन्थोऽप्येवं विलुळितः किम्वर्थो देवदुर्गमः ।’ इति ।

एवमावापोद्वापव्यत्यासादिकलुषिततया मूलपाठ एव दुष्प्रापः ।

एवं स्थिते च सन्दर्भे महाभारतग्रन्थस्तु अनेकैर्मुद्राप्य प्राकाश्यं नीतः । तत्र मुम्बई निर्णयसागरमुद्रणालये टि. आर्. कृष्णाचार्यमहाभागैर्मुद्राप्य प्रकाशिता एका आवृत्तिः । वाविळ्ळरामस्वामिशास्त्रिमहोदयैः मद्रपुर्यां मुद्राप्य प्रकाशिता अपरा । पुण्यपत्तनस्थभाण्डारकरप्राच्यविद्याशालया संशोध्य प्रकाशिता तृतीया । एवं गोरख्पुरस्थगीतामुद्रणालयेन प्रकाशिता चतुर्थी च प्रधानाः । अत्र दाक्षिणात्यपाठ औत्तरेयपाठ इति च विभागोऽस्ति । तत्राद्यद्वितीयस्थितौ पाठौ दाक्षिणात्यपाठ इति व्यवह्रियेते । गोरखपुरपाठस्तु औत्तरेय इति । अनयोः पाठयोर्महान् भेदो वर्तते । पुण्यपत्तनपाठस्तु प्राय औत्तरेयेण पाठेन संवदते । भाण्डरकरविद्यालयेन तु महता परिश्रमेण समग्रदेशसञ्चारं कृत्वा अन्यान्यलिपिबद्धान् महाभारतग्रन्थान् सम्पाद्य संशोध्य च प्रकाशितम् । तच्च द्विधा वर्तते । एका जनप्रियावृत्तिरपरा संशोधनावृत्तिरिति । संशोधनावृत्तौ चाधस्तनटिप्पणमुखेन बहूनि पाठान्तराणि दत्त्वा स्वीयो भूरिपरिश्रमः प्रकटीकृतः ।

एवमपि न कोऽपि पाठः शुद्धो भाति । तत्रेदं निमित्तम् । श्रीवादिराजतीर्थश्रीमच्चरणैर्महाभारतस्य काचन व्याख्या लक्षालङ्कारनाम्नी रचिता । तत्र व्याख्यावसरे ‘भारतश्लोकाः पर्वसङ्ग्रहोक्तप्रकारेण गणनया लक्षादुपरि त्रिसहस्रोत्तरशतं चतुस्त्रिंशच्च (१०३१३४) । हरिवंशश्लोकानां सङ्ख्या चतुर्विंशतिसाहस्री उपाख्यानश्लोकैर्विना । उपाख्यानश्लोकसहस्रेण पञ्चविंशतिसाहस्रीति विवेकः’ इति न्यगादि । परं मुद्रितेषु पुस्तकेषु कस्मिन्नपीयं सङ्ख्या न दृश्यते । क्वचिदधिका क्वचिन्न्यूना च दृश्यते । अपि च संवादितया भासमानेष्वपि श्लोकेषु महान् पाठभेदो भवति । भाण्डारकरविद्यालयपाठस्य लक्षालङ्कारपाठस्य च भेदः । तत्रेदं निमित्तं वर्तते । भाण्डारकरविद्यालयस्थैः सर्वत्र भारतदेशे सञ्चारं कृत्वा बहवो ग्रन्थाः सङ्गृहीताः । परं रूप्यपीठपुरं प्रति तैर्नागतम् । तत्रत्यपुस्तकानि च न सङ्गृहीतानि । रूप्यपीठपुरं तु श्रीमध्वाचार्यात् पूर्वमपि कालमारभ्य महद् विद्याकेन्द्रमासीत् । पश्चादाचार्यैस्तत्राष्टौ मठाः स्थापिताः । आचार्यस्तच्छिष्याश्च महाभारताध्ययने बद्धादराः । आचार्यैरेव महाभारतमधिकृत्य महाभारततात्पर्यनिर्णयो यमकभारतमिति च ग्रन्थद्वयं व्यरच्यत । अतस्तत्र प्रतिमठं महाभारतग्रन्थो वर्तते तालपत्रेषु लिखितो यो भाण्डारकरविद्यालयस्थैर्दैवान्न लब्धः । सर्वेप्येते ग्रन्थाः तुळुलिप्यां तालपत्रेषु लिखिताः त्रिचतुरशतवत्सरप्राचीनाश्च । एतानि पत्राणि च प्रायः शीर्णजीर्णावस्थायां वर्तन्त इति प्रयत्नस्यास्य महती त्वरा चावश्यकी । मुख्यो विशेषस्तु ये श्लोका वादिराजतीर्थैरुदाहृता यानि च प्रतीकानि धृतानि तान्यन्यत्रादृश्यमानान्यप्येतेषु तौळवग्रन्थेषु लभ्यन्ते । सर्वथा संवादोऽस्ति । अत एतदनुसारेण महाभारतमूलपाठस्य प्रकाशनकार्यमवशिष्यते । यदि भाण्डारकरविद्यालयस्थैरेते ग्रन्थाः समग्रहीष्यन् तदा नाभविष्यदेवास्माकमवकाशोऽस्मिन्नुद्यमे । अधुना वर्तत एवावकाश इति यावच्छक्ति प्रयत्यते ।

लक्षालङ्कारग्रन्थविषये सम्प्रदायागता काचन कथा श्रूयते । श्रीवादिराजतीर्थानां जननी गौरीनाम्नी श्रीवादिराजजननात् प्राक् रूप्यपीठपतिं कृष्णमभ्यर्थितवती यदि पुमपत्यं लभेय तर्हि तव लक्षसुवर्णाभरणान्यलङ्करणाय दास्यामीति । कालक्रमे रामाचार्यनाम्नः स्वभर्तुः सकाशात् पुमपत्यमलभत गौरी चकार च तस्यार्भकस्य भूवराह इति नाम । भूवराहस्तु स्वबाल्य एव श्रीवागीशतीर्थात् तुरीयाश्रमं जग्राह भेजे च श्रीवादिराजतीर्थ इति पुण्यं नाम । गच्छति बहुकाले एकदा माता स्वतनयं कृष्णं प्रति स्वाभ्यर्थनां प्रत्याययत् । आह चेयमभ्यर्थनाऽधुनाप्यपूरितैवोर्वरितेति । सन्न्यस्तास्तु श्रीवादिराजतीर्थाः कञ्चित् कालमालोच्य भवतु भवत्या लक्षसुवर्णाभरणदानं प्रत्यज्ञायि । भगवतो द्रव्यपूजापेक्षया ज्ञानपूजैवेष्टतमा, अहं तु महाभारतस्य काञ्चनव्याख्यां निर्माय शोभमानैर्लक्षवर्णैस्तस्य प्रियतमा पूजा यथा स्यात् तथा विधाय तवाभ्यर्थनां पूरयिष्यामीत्यवदन् । एवमुक्त्वा तदनुसारेण व्याख्यां कृत्वा तस्य लक्षालङ्कार इति च नाम च कृतमिति ।

महाभारतस्यापरं व्याख्यानं नीलकण्ठदीक्षितकृतं वर्तते । एते तु प्रथितयशसामप्पय्यदीक्षितानां पौत्राः । अप्पय्यदीक्षितास्तु वादिराजसमकालीना विजयीन्द्रतीर्थनिकटे बहुतिथमवसन् । व्याख्यानमिदं परमलघु वर्तते । शैली च भिन्ना । एवमन्यन्यान्यपि महाभारतस्य व्याख्यानानि उपलभ्यन्ते । तथापि उपलभ्यमानासु व्याख्यानेषु लक्षालङ्कार एव प्राचीनतम इति तदनुसारी मूलपाठ एव महत्तां भजते ।

रूप्यपीठपुरगतेषु मठेषु तालपत्रात्मकाः तौळवलिपिनिबद्धा महाभारतग्रन्थाः प्रतिमठं वर्तन्ते । अस्माभिस्तु मूलपाठशोधने, पलिमारुमठात्, पेजावरमठात्, सोदेमठात्, कृष्णापुरुमठात्, काणियूरुमठात्, पुत्तिगेमठात् तथा सुब्रह्मण्यमठाच्च ग्रन्थाः सङ्गृहीताः । एतेषां मठानामधिपतयः श्रीमच्चरणा अस्मासु महत्या कृपया महता चौदार्येण परमादरेण च ग्रन्थानिमान् ददुरिति तेभ्योऽधमर्णा वयं तेषां पादनलिनेषु सप्रश्रयप्रणतिततीः समर्पयामः ।

– शेषगिरि आचार्यः
सम्पादकमण्डली

