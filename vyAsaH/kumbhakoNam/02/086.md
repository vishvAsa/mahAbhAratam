अध्यायः 086

विदुरेण धृतराष्ट्रं प्रति दुर्योधननिन्दापूर्वकं द्यूतोपरमचोदनम् ॥ 1 ॥

वैशम्पायन उवाच ॥	001  
एवं प्रवर्तिते द्यूते घोरे सर्वापहारिणि ।	001a  
सर्वसंशयनिर्मोक्ता विदुरो वाक्यमब्रवीत् ॥	001c  
महाराज विजानीहि यत्त्वां वक्ष्यामि भारत ।	002a  
मुमूर्षोरौषधमिव न रोचेतापि ते श्रुतम् ॥	002c  
यद्वै पुरा जातमात्रो रुराव गोमायुवद्विस्वरं पापचेताः ।	003a  
दुर्योधनो भारतानां कुलघ्नः सोऽयं युक्तो भवतां कालहेतुः ॥	003c  
गृहे वसन्तं गोमायुं त्वं वै मोहान्न बुध्यसे ।	004a  
दुर्योधनस्य रूपेण शृणु काव्यां गिरं मम ॥	004c  
मधु वै माध्विको लब्ध्वा प्रपातं नैव बुध्यते ।	005a  
आरुह्य तं मज्जति वा पतनं चाधिगच्छति ॥	005c  
सोऽयं मत्तोऽक्षद्यूतेन मधुवन्न पीरक्षते ।	006a  
प्रपातं बुध्यते नैव वैरं कृत्वा महारथैः ॥	006c  
विदितं मे महाप्राज्ञ भोजेष्वेवासमञ्जसम् ।	007a  
पुत्रं सन्त्यक्तवान्पूर्वं पौराणां हितकाम्यया ॥	007c  
अन्धका यादवा भोजाः समेताः कंसमत्यजन् ।	008a  
नियोगात्तु हते तस्मिन्कृष्णेनामित्रघातिना ॥	008c  
एवं ते ज्ञातयः सर्वे मोदमानाः शतं समाः ।	009a  
त्वन्नियुक्तः सव्यसाची निगृह्णातु सुयोधनम् ॥	009c  
निग्रहादस्य पापस्य मोदन्तां कुरवः सुखम् ।	010a  
काकेनेमांश्चित्रबर्हाञ्शार्दूलान्क्रोष्टुकेन च ।	010c  
क्रीणीष्व पाण्डवान्राजन्मा मज्जीः शोकसागरे ॥	010e  
त्यजेत्कुलार्थे पुरुषं ग्रामस्यार्थे कुलं त्यजेत् ।	011a  
ग्रामं जनपदस्यार्थे आत्मार्थे पृथिवीं त्यजेत् ॥	011c  
सर्वज्ञः सर्वभावज्ञः सर्वशत्रुभयङ्करः ।	012a  
इति स्म भाषते काव्यो जम्भत्यागे महाऽसुरान् ॥	012c  
हिरण्यष्ठीविनः कांश्चित्पक्षिणो वनगोचरान् ।	013a  
गृहे किल कृतावासाल्ँलोभाद्राजा न्यपीडयत् ।	013c  
स चोपभोगलोभान्धो हिरण्यार्थी परन्तप ॥	013e  
आयतिं च तदात्वं च उभे सद्यो व्यनाशयत् ।	014a  
तदर्थकामस्तद्वत्त्वं माद्रुहः पाण्डवान्नृप ॥	014c  
मोहात्मा तप्स्यसे पश्चात्पत्रिहा पुरुषो यथा ।	015a  
जातञ्जातं पाण्डवेभ्यः पुष्पमादत्स्व भारत ॥	015c  
मालाकार इवारामे स्नेहं कुर्वन्पुनः पुनः ।	016a  
वृक्षानङ्गारकारीव मैनान्धाक्षीः समूलकान् ।	016c  
मा गमः ससुतामात्यः सबलश्च यमक्षयम् ॥	016e  
समवेतान्हि कः पार्थान्प्रतियुध्येत भारत ।	017a  
मरुद्भिः सहितो राजन्नपि साक्षान्मरुत्पतिः ॥	017c  
द्यूतं मूलं कलहस्याभ्युपैति मिथो भेदं महते दारुणाय ।	018a  
तदा स्थितोऽयं धृतराष्ट्रस्य पुत्रो दुर्योधनः सृजते वैरमुग्रम् ॥	018c  
प्रातिपेयाः शान्तनवा भीमसेनाः सबाह्निकाः ।	019a  
दुर्योधनापराधेन कृच्छ्रं प्राप्स्यन्ति सर्वशः ॥	019c  
दुर्योधनो मदेनैष क्षेमं राष्ट्रं व्यपोहति ।	020a  
विषाणं गौरिव मदात्स्वयमारुजतेत्मनः ॥	020c  
यश्चित्तमन्वेति परस्य राजन् वीरः कविः स्वामवमत्य दृष्टिम् ।	021a  
नावं समुद्र इव बालनेत्रामारुह्य घोरे व्यसने निमज्जेत् ॥	021c  
दुर्योधनो ग्लहते पाण्डवेन प्रीयायसे त्वं जयतीति तच्च ।	022a  
अतिनर्मा जायते सम्प्रहारो यतो विनाशः समुपैति पुंसाम् ॥	022c  
आकर्षस्तेऽवाक्फलः सुप्रणीतो हृदि प्रौढो मन्त्रपदः समाधिः ।	023a  
युधिष्ठिरेण कलहस्तवायमचिन्तितोऽभिमतः स्वबन्धुना ॥	023c  
प्रातिपेयाः शान्तनवाः शृणुध्वं काव्यां वाचं संसदि कौरवाणाम् ।	024a  
वैश्वानरं प्रज्वलितं सुघोरं मा यास्यध्वं मन्दमनुप्रपन्नाः ॥	024c  
यदा मन्युं पाण्डवोऽजातशत्रुर्न संयच्छेदक्षमदाभिभूतः ।	025a  
वृकोदरः सव्यसाची यमौ च कोऽत्र द्वीपः स्यात्तुमुले वस्तदानीम् ॥	025c  
महाराज प्रभवस्त्वं धनानां पुरा द्यूतान्मनसा यावदिच्छेः ।	026a  
बहुवित्तान्पाण्डवांश्चेज्जयस्त्वं किं ते तत्स्याद्वसु विन्देह पार्थान् ॥	026c  
जानीमहे देवितं सौबलस्य वेद द्यूते निकृतिं पार्वतीयः ।	027a  
यतः प्राप्तः शकुनिस्तत्र यातु मा यूयुधो भारत पाण्डवेयान् ॥ ॥	027c  

इति श्रीमन्महाभारते सभापर्वणि द्यूतपर्वणि षडशीतितमोऽध्यायः ॥ 86 ॥

2-86-4 काव्यं कविना शुक्रेणोक्तां नीतिगिरम् ॥ 2-86-5 माध्विको मधुपण्यवान् । प्रपातं भृगुम् ॥ 2-86-8 नियोगाद्दैवयोगात् ॥ 2-86-10 चित्रबर्हान् मयूरान् ॥ 2-86-14 आयतिमुत्तरकालम् । तदात्वं साम्प्रतम् । तत्तस्मात् । अर्थकामो धनकामः ॥ 2-86-15 पत्रिहा पक्षिहा ॥ 2-86-21 बालनेत्रामव्युत्पन्ननेतृकाम् ॥ 2-86-22 ग्लहते पणं करोति । प्रीयायसे अतिशयेन प्रीयसे ॥ 2-86-23 आकर्षो द्यूतम् ॥ 2-86-26 जयः अजयः ॥
