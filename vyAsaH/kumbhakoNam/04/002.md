अध्यायः 002
युधिष्ठिरेण भ्रातृभिः सह मन्त्रणेन विराटनगरे निवासनिर्धारणम् ॥ 1 ॥ तथा स्वस्य यतिवेषपरिग्रहेण विराटसभास्तारीभवनकथनम् ॥ 2 ॥

001 वैशम्पायन उवाच ।
001a निवृत्तवनवासास्ते सत्यसन्धा मनस्विनः ।
001c अकुर्वत पुनर्मन्त्रं सह धौम्येन पाण्डवाः ॥
002a अथाब्रवीद्धर्मराजः कुन्तीपुत्रो युधिष्ठिरः ।
002c भ्रातॄन्कृष्णां च सम्प्रेक्ष्य धौम्यं च कुरुनन्दनः ॥
003a द्वादशेमानि वर्षाणि राज्याद्विप्रोषिता वयम् ।
003c त्रयोदशोऽयं सम्प्राप्तः कृच्छ्रात्परमदुर्वसः ।
003e स साधु कौन्तेय इतो वासमर्जुन रोचय ॥
004a त्रयोदशमिदं प्राप्तं क्वनु वत्स्यामहेऽर्जुन ।
004c अबुद्धा धार्तराष्ट्रैश्च समग्राः सह कृष्णया ॥
005 अर्जुन उवाच ।
005a तस्यैव वरदानेन धर्मस्य मनुजाधिप ।
005c अज्ञाता विचरिष्यामो नराणां भरतर्षभ ॥ 
006a यानि राष्ट्राणि वासाय कीर्तयिष्यामि कानिचित् ।
006c रमणीयानि गुप्तानि तेषां किञ्चित्तु रोचय ॥ 
007a रम्या जनपदाः सन्ति बहवस्त्वभितः कुरून् ।
007c पाञ्चालाश्चैव मत्स्याश्च साल्ववैदेहबाह्लिकाः ।
007e दशार्णाः शूरसेनाश्च कलिङ्गा मागधा अपि ॥ 
008a विराटनगरं चापि श्रूयते शत्रुसूदन ।
008c रमणीयं जनाकीर्णं सुभिक्षं स्फीतमेव च ॥ 
009a नानाराष्ट्राणि चान्यानि श्रूयन्ते सुबहूनि च ।
009c यत्र ते रोचते राजंस्तत्र गच्छामहे वयम् ॥ 
010a कतमस्मिञ्जनपदे महाराज निवत्स्यसि ।
010c मा विषादे मनः कार्यं राज्यभ्रंश इति क्वचित् ॥
011 युधिष्ठिर उवाच ।
011a एवमेतन्महाबाहो यथा स भगवान्प्रभुः ।
011c अब्रवीत्सर्वभूतेशस्तथैतन्न तदन्यथा ॥
012a अवश्यं त्वेव वासार्थं रमणीयं शिवं सुखम् ।
012c सम्मन्त्र्य सहितैः सर्वैर्द्रव्यमकुतोऽभयम् ॥
013a मात्स्यो विराटो बलवानभिरक्तोथ पाण्डवान् ।
013c धर्मशीलो वदान्यश्च वृद्धः सत्स्वपि सम्मतः ॥
014a गुणवाल्ँलोकविख्यातो दृढभक्तिर्जितेन्द्रियः ।
014c तत्र मे रोचते पार्थ मत्स्यराजान्तिकेऽनघ ॥
015a विराटनगरे तात मासान्द्वादशसम्मितान् ।
015c कुर्वन्तस्तस्य कर्माणि वसामो यदि रोचते ॥
016a यानि यानि च कर्माणि तस्य शक्ष्यामहे वयम् ।
016c कर्तुं यो यत्स तत्कर्म ब्रवीतु कुरुनन्दन ॥
017 अर्जुन उवाच ॥
017a नरदेव कथं कर्म तस्य राष्ट्रे करिष्यसि ।
017c मनुजेन्द्र विराटस्य रंस्यसे केन कर्मणा ॥
018a अक्लिष्टवेषधारी च धार्मिको ह्यनसूयकः ।
018c न तवाभ्युचितं कर्म नृशंसं नापि कैतवम् ॥
019a सत्यवागसि याज्ञीको लोभक्रोधविवर्जितः ।
019c मृदुर्वदान्यो ह्रीमांश्च धार्मिकः सत्यविक्रमः ॥ 
020a  स राजंस्तपसा क्लिष्टः कथं तस्य करिष्यसि ।
020c  न दुःखमुचितं किञ्चिद्राजन्पापमतेर्यथा ।
020e  स इमामापदं प्राप्य कथं घोरां तरिष्यसि ॥
021 वैशम्पायन उवाच ।
021a अर्जुनेनैवमुक्तस्तु प्रत्युवाच युधिष्ठिरः ।
021c शृणु त्वं यत्करिष्यामि कर्म वै कुरुनन्दन ॥
022a विराटं समनुप्राप्य राजानं मात्स्यनन्दनम् ।
022c सभास्तारो भविष्यामि विराटस्येति मे मतिः ॥
023a कङ्को नाम ब्रुवाणोऽहं मताक्षः साधुदेविता ।
023c वैडूर्यान्काञ्चनान्दान्तान्स्फाटिकान्राजतानपि ॥
024a कृष्णाक्षाल्ँलोहिताक्षांश्च निवप्स्यामि मनोरमान् ।
024c अरिष्टान्राजगोलिङ्गान्दर्शनीयान्सुवर्चसः ॥
025a लोहिताश्चाश्मगर्भाश्च सन्ति तात धनानि मे ।
025c दर्शनीयाः सभानन्दाः कुशलैः साधुनिष्ठिताः ॥
026a अप्येतान्पाणिना स्पृष्ट्वा सम्प्रहृष्यन्ति मानवाः ॥
027a तान्विकीर्य समे देशे रमणीये विपांसुले ।
027c देविष्यामि यथाकामं स विहारो भविष्यति ॥
028a कङ्को नाम्ना परिव्राट् च विराटस्य सभासदः ।
028c ज्योतिषे शकुनज्ञाने निमित्ते चाक्षकौशले ।
028e ब्राह्मे वेदे मयाऽधीते वेदाङ्गेषु च सर्वशः ॥ 
029a धर्मकामार्थमोक्षेषु नीतिशास्त्रेषु पारगः ।
029c पृष्टोऽहं कथयिष्यामि राज्ञः प्रियतमं वचः ॥ 
030a आसं युधिष्ठिरस्याहं पुरा प्राणसमः सखा ।
030c इति वक्ष्यामि राजानं यदि मामनुयोक्ष्यते ॥
031a विराटनगरे छन्न एवं युक्तः सदा वसे ।
031c इत्येवं मे प्रतिज्ञातं विचरिष्याम्यहं यथा ॥ 
इति श्रीमन्महाभारते विराटपर्वणि पाण्डवप्रवेशपर्वणि द्वितीयोऽध्यायः ॥ 2 ॥ 