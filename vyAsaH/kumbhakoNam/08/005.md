अध्यायः 005

धृतराष्ट्रेण कर्णगुणानुवर्णनपूर्वकं शोचनम् ॥ 1 ॥

जनमेजय उवाच ।	001    
श्रुत्वा कर्णं हतं युद्वे पुत्रांश्चैव पलायिनः ।	001a  
नरेन्द्रः किञ्चिदाश्वस्तो द्विजश्रेष्ठ किमब्रवीत् ॥	001c  
प्राप्तवान्परमं दुःखं पुत्रव्यसनजं महत् ।	002a  
तस्मिन्यदुक्तवान्काले तन्ममाचक्ष्व पृच्छतः ॥	002c  
 वैशम्पायन उवाच ।	003   
श्रुत्वा कर्णस्य निधनमश्रद्धेयमिवाद्भुतम् ।	003a  
भूतसम्मोहनं भीमं मेरोः संसर्पणं यथा ॥	003c  
चित्तमोहमिवायुक्तं भार्गवस्य महामतेः ।	004a  
पराजयमिवेन्द्रस्य द्विषद्भ्यो भीमकर्मणः ॥	004c  
दिवः प्रपतनं भानोरुर्व्यामिव महाद्युतेः ।	005a  
संशोषणमिवाचिन्त्यं समुद्रस्याक्षयाम्भसः ॥	005c  
महीवियद्दिगम्बूनां सर्वनाशमिवाद्भुतम् ।	006a  
कर्मणोरिव वैफल्यमुभयोः पुण्यपापयोः ॥	006c  
सञ्चिन्त्य निपुणं बुद्ध्या धृतराष्ट्रो जनेश्वरः ।	007a  
नेदमस्तीति सञ्चिन्त्य कर्णस्य समरे वधम् ॥	007c  
प्राणिनामेवमात्मत्वात्स्यादपीति विचार्य च ।	008a  
शोकाग्निना दह्यमानो धम्यमान इवाशये ॥	008c  
विस्रस्ताङ्गः श्वसन्दीनो हाहेत्युक्त्वा सुदुःखितः ।	009a  
विललाप महाराज धृतराष्ट्रोऽम्बिकासुतः ॥	009c  
धृतराष्ट्र उवाच ।	010   
सञ्जयाधिरथिर्वीरः सिंहद्विरदविक्रमः ।	010a  
वृषभप्रतिमस्कन्धो वृषभाक्षगतिस्वरः ॥	010c  
वृषभो वृषभस्येव यो युद्धे न निवर्तते ।	011a  
शत्रोरपि महेन्द्रस्य वज्रसंहननो युवा ॥	011c  
यस्य ज्यातलशब्देन शरवृष्टिरवेण च ।	012a  
रथाश्वनरमातङ्गा नावतिष्ठन्ति संयुगे ॥	012c  
यमाश्रित्य महाबाहुं द्विषत्सङ्घघ्नमच्युतम् ।	013a  
दुर्योधनोऽकरोद्वैरं पाण्डुपुत्रैर्महारथैः ॥	013c  
स कथं रथिनां श्रेष्ठः कर्णः पार्थेन संयुगे ।	014a  
निहतः पुरुषव्याघ्रः प्रसह्यासह्यविक्रमः ॥	014c  
यो नामन्यत वै नित्यमच्युतं च धनञ्जयम् ।	015a  
न वृष्णीन्सहितानन्यान्स्वबाहुबलदर्पितः ॥	015c  
शार्ङ्गगाण्डीवधन्वानौ सहितावपराजितौ ।	016a  
अहं दिव्याद्रथादेकः पातयिष्यामि संयुगे ॥	016c  
इति यः सततं मन्दमवोचल्लोभमोहितम् ।	017a  
दुर्योधनमवाचीनं राज्यकामुकमातुरम् ॥	017c  
योऽजयत्सर्वकाम्भोजानावन्त्यान्केकयैः सह ।	018a  
गान्धारान्मद्रकान्मात्स्यांस्त्रिगर्तांस्तङ्कणाञ्शकान् ॥	018c  
पाञ्चालांश्च विदेहांश्च कुलिन्दान्काशिकोसलान् ।	019a  
सुह्मानङ्गांश्च वङ्गांश्च निषादान्पुण्ड्रकीकटान् ॥	019c  
वत्सान्कलिङ्गान्दरदानश्मकानृषिकानपि ।	020a  
\'शबरान्हारहूणांश्च प्रघूणान्सरलानपि ॥	020c  
म्लेच्छराष्ट्राधिपांश्चैव दुर्गानाटविकांस्तथा\' ।	021a  
जित्वैतान्समरे वीरः प्रदीप्तैः कङ्कपत्रिभिः ॥	021c  
करमाहारयामास जित्वा सर्वानरींस्तथा ।	022a  
दुर्योधनस्य वृद्ध्यर्थं राधेयो रथिनां वरः ।	022c  
दिव्यास्त्रविमन्हातेजाः कर्णो वैकर्तनो वृषः ॥	022e   
सेनागोपश्च स कथं शत्रुभिः परमास्त्रवित् ।	023a  
घातितः पाण्डवैः शूरैः समरे वीर्यशालिभिः ॥	023c  
वृषो महेन्द्रो देवेषु वृषः कर्णो नरेष्वपि ।	024a  
तृतीयमन्यं लोकेषु वृषं नैवानुशुश्रुम ॥	024c  
उच्चैः श्रवा वरोऽश्वानां राज्ञां वैश्रवणो वरः ।	025a  
वरो महेन्द्रो देवानां कर्णः प्रहरतां वरः ॥	025c  
योऽजितः पार्थिवैः शूरैः समर्थैर्वीर्यशालिभिः ।	026a  
दुर्योधनस्य वृद्ध्यर्थं कृत्स्नामुर्वीमथाजयत् ॥	026c  
यं लब्ध्वा मागधो राजा सान्त्वमानोऽथ सौहृदैः ।	027a  
अरौत्सीत्पार्थिवं क्षत्रमृते यादवकौरवान् ॥	027c  
तं श्रुत्वा निहतं कर्णं द्वैरथे सव्यसाचिना ।	028a  
शोकार्णवे निमग्नोऽहं भिन्ना नौरिव सागरे ॥	028c  
तं वृषं निहतं श्रुत्वा द्वैरथे रथिनां वरम् ।	029a  
शोकार्णवे निमग्नोऽहमप्लवः सागरे यथा ॥	029c  
ईदृशैर्यद्यहं दुःखैर्न विनश्यामि सञ्जय ।	030a  
वज्राद्दृढतरं मन्ये हृदयं मम दुर्भिदम् ॥	030c  
ज्ञातिसम्बन्धिमित्राणामिमं श्रुत्वा पराभवम् ।	031a  
को मदन्यः पुमाल्ँलोके न जह्यात्सूत जीवितम् ॥	031c  
विषमग्निं प्रपातं च पर्वताग्रादहं वृणे ।	032a  
\'महाप्रस्थानगमनं जलं प्रायोपवेशनम्\' ।	032c  
न हि शक्ष्यामि दुःखानि सोढुं कष्टानि सञ्जय ॥ ॥	032e   

इति श्रीमन्महाभारते कर्णपर्वणि पञ्चमोऽध्यायः ॥ 5 ॥

8-5-1 पुत्रांश्चैव निपातितान् इति झ.पाठः ॥ 8-5-4 भार्गवस्य रामस्य शुक्रस्य वा ॥ 8-5-7 कर्णस्य वधं सञ्चिन्त्य मनस्यालोच्य इदं कृत्स्नं जगत्स्वसैन्यं वा नास्तीति सञ्चिन्त्य निश्चित्य विललापेति तृतीयेन सम्बन्धः ॥ 8-5-17 अवाचीनं चिन्तयाऽधोमुखम् ॥ 8-5-24 जलवर्षित्वाद्देवेषु महेन्द्रो वृषः । धनवर्षित्वान्मनुष्येषु कर्णोवृषः । तृतीयमेवमभितो वृष्टिकर्तारं वृषम् ॥ 8-5-29 अप्लवः नौकाहीनः ॥

