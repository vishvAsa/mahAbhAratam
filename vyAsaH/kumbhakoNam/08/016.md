श्रीः
अध्यायः 016

युयुत्सूलूकयोर्युद्धम् ॥ 1 ॥ शकुनिसुतसोमयोर्युद्धम् ॥ 2 ॥

सञ्जय उवाच ।	001  
युयुत्सुं तव पुत्रस्य द्रावयन्तं बलं महत् ।	001a  
उलूको न्यपतत्तूर्णं तिष्ठतिष्ठेति चाब्रवीत् ॥	001c  
युयुत्सुश्च ततो राजञ्शितधारेण पत्रिणा ।	002a  
उलूकं ताडयामास वज्रेणेव महाबलम् ॥	002c  
उलूकस्तु ततः क्रुद्धस्तव पुत्रस्य संयुगे ।	003a  
क्षुरप्रेण धनुश्छित्त्वा ताडयामास कर्णिना ॥	003c  
तदपास्य धनुश्छिन्नं युयुत्सुर्वेगवत्तरम् ।	004a  
अन्यदादत्त सुमहच्चापं संरक्तलोचनः ॥	004c  
शाकुनिं तु ततः षष्ट्या विव्याध भरतर्षभ ।	005a  
सारथिं त्रिभिरानर्च्छत्तं च भूयो व्यविध्यत ॥	005c  
उलूकस्तं तु विंशत्या विद्व्वा स्वर्णविभूषितैः ।	006a  
अथास्य समरे क्रुद्धो ध्वजं चिच्छेद काञ्चनम् ॥	006c  
स च्छिन्नयष्टिः सुमहाञ्शीर्यमाणो महाध्वजः ।	007a  
पपात प्रमुखे राजन्युयुत्सोः काञ्चनध्वजः ॥	007c  
ध्वजमुन्मथितं दृष्ट्वा युयुत्सुः क्रोधमूर्च्छितः ।	008a  
उलूकं पञ्चभिर्बाणैराजघान स्तनान्तरे ॥	008c  
उलूकस्तस्य समरे तैलधौतेन मारिष ।	009a  
शिरश्चिच्छेद भल्लेन यन्तुर्भरतसत्तम ॥	009c  
तच्छिन्नमपतद्भूमौ युयुत्सोः सारथेस्तदा ।	010a  
तारारूपं यथा चित्रं निपपात महीतले ॥	010c  
जघान चतुरोऽश्वांश्च तं च विव्याध पञ्चभिः ।	011a  
सोऽतिविद्धो बलवता प्रत्यपायाद्रथान्तरम् ॥	011c  
तं निर्जित्य रणे राजन्नुलूकस्त्वरितो ययौ ।	012a  
पाञ्चालान्सृञ्जयांश्चैव विनिघ्नन्निशितैः शरैः ॥	012c  
शतानीकं महाराज श्रुतकर्मा सुतस्तव ।	013a  
व्यश्वसूतरथं चक्रे निमेषार्धादसम्भ्रमः ॥	013c  
हताश्वे तु रथे तिष्ठञ्शतानीको महारथः ।	014a  
गदां चिक्षेप सङ्क्रुद्धस्तव पुत्रस्य मारिष ॥	014c  
सा कृत्वा स्यन्दनं भस्म हयांश्चैव ससारथीन् ।	015a  
पपात धरणीं तूर्णं दारयन्तीव भारत ॥	015c  
तावुभौ विरथौ वीरौ कुरूणां कीर्तिवर्धनौ ।	016a  
व्यपाक्रमेतां युद्धात्तु प्रेक्षमाणौ परस्परम् ॥	016c  
पुत्रस्तु तव सम्भ्रान्तो विविंशो रथमारुहत् ।	017a  
शतानीकोऽपि त्वरितः प्रतिविन्ध्यरथं गतः ॥	017c  
सुतसोमं तु शकुनिर्विद्ध्वा तु निशितैः शरैः ।	018a  
नाकम्पयत सङ्क्रुद्धो वार्योघ इव पर्वतम् ॥	018c  
सुतसोमस्तु तं दृष्ट्वा पितुरत्यन्तवैरिणम् ।	019a  
शरैरनेकसाहस्रैश्छादयामास भारत ॥	019c  
ताञ्शराञ्शकुनिस्तूर्णं चिच्छेदान्यैः पतत्रिभिः ।	020a  
लघ्वस्त्रश्चित्रयोधी च जितकाशी च संयुगे ॥	020c  
निवार्य समरे चापि शरांस्तान्निशितैः शरैः ।	021a  
आजघान सुसङ्क्रुद्धः सुतसोमं त्रिभिः शरैः ॥	021c  
\'नाकम्पयत सङ्क्रुद्धो वार्योघ इव पर्वतम्\' ।	022a  
तस्याश्वान्केतनं सूतं तिलशो व्यधमच्छरैः ।	022c  
श्यालस्तव महाराज तत उच्चुक्रुशुर्जनाः ॥	022e  
हताश्वो विरथश्चैव छिन्नकेतुश्च मारिष ।	023a  
धन्वी धनुर्वरं गृह्य रथाद्भूमावतिष्ठत ॥	023c  
व्यसृजत्सायकांश्चैव स्वर्णपुङ्खाञ्शिलाशितान् ।	024a  
छादयामासुरथ ते तव श्यालस्य तं रथम् ।	024c  
शलभानामिव व्राताः शरव्राता महारथम् ॥	024e  
सञ्छाद्यमानोऽपि दृढं विव्यथे नैव सौबलः ।	025a  
प्रममाथ शरांस्तस्य शरव्रातैर्महायशाः ॥	025c  
तत्रातुष्यन्त योधाश्च सिद्वाश्चापि दिवि स्थिताः ।	026a  
सुतसोमस्य तत्कर्म दृष्ट्वाऽश्रद्धेयमद्भुतम् ।	026c  
रथस्थं शकुनिं यत्तु पदातिः समयोधयत् ॥	026e  
तस्य तीक्ष्णैर्महावेगैर्भल्लैः सन्नतपर्वभिः ।	027a  
व्यहनत्कार्मुकं राजंस्तूणीरांश्चैव सर्वशः ॥	027c  
स च्छिन्नधन्वा विरथः खड्गमुद्यम्य चानदत् ।	028a  
वैदूर्योत्पलवर्णाभं दन्तिदन्तमयत्सरुम् ॥	028c  
भ्राम्यमाणं ततस्तं तु विमलाम्बरवर्चसम् ।	029a  
कालदण्डोपमं मेने सुतसोमस्य धीमतः ॥	029c  
सोऽचरत्सहसा खड्गी मण्डलानि सहस्रशः ।	030a  
चतुर्दश महाराज शिक्षाबलसमन्वितः ॥	030c  
भ्रान्तमुद्भ्रान्तमाविद्धमाप्लुतं विप्लुतं सृतम् ।	031a  
सम्पातसमुदीर्णे च दर्शयामास संयुगे ॥	031c  
सौबलस्तु ततस्तस्य शरांश्चिक्षेप वीर्यवान् ।	032a  
तानापतत एवाशु चिच्छेद परमासिना ॥	032c  
ततः क्रुद्धो महाराज सौबलः परवीरहा ।	033a  
प्राहिणोत्सुतसोमाय शरानाशीविषोपमान् ॥	033c  
चिच्छेद तांस्तु खड्गेन शिक्षया च बलेन च ।	034a  
दर्शयल्ँलाघवं युद्धे तार्क्ष्यतुल्यपराक्रमः ॥	034c  
तस्य सञ्चरतो राजन्मण्डलावर्तने तदा ।	035a  
क्षुरप्रेण सुतीक्ष्णेन खड्गं चिच्छेद सुप्रभम् ॥	035c  
स च्छिन्नः सहसा भूमौ निपपात महानसिः ।	036a  
अधर्मस्य स्थितं हस्ते सुत्सरोस्तत्र भारत ॥	036c  
छिन्नमाज्ञाय निस्त्रिंशमवप्लुत्य पदानि षट् ।	037a  
प्राविध्यत ततः शेषं सुतसोमो महारथः ॥	037c  
तच्छित्त्वा सगुणं चापं रणे तस्य महात्मनः ।	038a  
पपात धरणीं तूर्णं स्वर्णवज्रविभूषितम् ॥	038c  
सुतसोमस्ततोऽगच्छच्छ्रुतकीर्तेर्महारथम् ।	039a  
सौबलोऽपि धनुर्गृह्य घोरमन्यत्सुदुर्जयम् ॥	039c  
अभ्ययात्पाण्डवानीकं निघ्नञ्शत्रुगणान्बहून् ।	040a  
तत्र नादो महानासीत्पाण्डवानां विशाम्पते ॥	040c  
सौबलं समरे दृष्ट्वा विचरन्तमभीतवत् ।	041a  
तान्यनीकानि दृप्तानि शस्त्रवन्ति महान्ति च ।	041c  
द्राव्यमाणान्यदृश्यन्त सौबलेन महात्मना ॥	041e  
यथा दैत्यचमूं राजन्देवराजो ममर्द ह ।	042a  
तथैव पाण्डवीं सेनां सौबलेयो व्यनाशयत् ॥ ॥	042c  

इति श्रीमन्महाभारते कर्णपर्वणि षोडशदिवसयुद्धे षोडशोऽध्यायः ॥ 16 ॥

8-16-35 मण्डलानामावर्तने अनुलोमविलोमाभ्यासे ॥ 8-16-36 असेः सुत्सरोः शोभनमुष्टेः ॥ 8-16-16 षोडशोऽध्यायः ॥
