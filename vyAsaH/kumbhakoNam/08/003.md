
अध्यायः 003

सञ्जयेन धृतराष्ट्रम्पति युद्धे निहतानां परेषां नामकथनम् ॥ 1 ॥

धृतराष्ट्र उवाच ।	001    
आख्याता मामकास्तात निहता युधि पाण्डवैः ।	001a  
हतांश्च पाण्डवेयानां मामकैर्ब्रूहि सञ्जय ॥	001c  
सञ्जय उवाच ।	002    
कृतिनो युधि विक्रान्ता महासत्वा महाबलाः ।	002a  
सानुबन्धाः सहामात्या गाङ्गेयेन निपातिताः ॥	002c  
नारायणा वल्लवाश्च रामाश्च शतशो परे ।	003a  
अनुरक्ताश्च वीरेण भीष्मेण युधि पातिताः ॥	003c  
समः किरीटिना सङ्ख्ये वीर्येण च बलेन च ।	004a  
सत्यजित्सत्यसन्धेन द्रोणेन निहतो युधि ॥	004c  
पाञ्चालानां महेष्वासाः सर्वे युद्वविशारदाः ।	005a  
द्रोणेन सह सङ्गम्य गता वैवस्वतक्षयम् ॥	005c  
तथा विराटद्रुपदौ वृद्वौ सहसुतौ नृपौ ।	006a  
पराक्रमन्तौ मित्रार्थे द्रोणेन निहतौ रणे ॥	006c  
यो बाल एव समरे सम्मितः सव्यसाचिना ।	007a  
केशवेन च दुर्धर्षो बलदेवेन चाभिभूः ॥	007c  
परेषां कदनं कृत्वा महद्रणविशारदः ।	008a  
परिवार्य मदामात्रैः षड्भिः परमकै रथैः ।	008c  
अशक्नुवद्भिर्बीभत्सुमभिमन्युर्निपातितः ॥	008e   
कृतं तं विरथं वीरं क्षत्रधर्मे व्यवस्थितम् ।	009a  
दौःशासनिर्महाराज सौभद्रं हतवान्रणे ॥	009c  
पटच्चरनिहन्ता च महत्या सेनया वृतः ।	010a  
अम्बष्ठस्य सुतः श्रीमान्मित्रहेतोः पराक्रमन् ॥	010c  
आसाद्य लक्ष्मणं वीरं दुर्योधनसुतं रणे ।	011a  
सुमहत्कदनं कृत्वा गतो वैवस्वतक्षयम् ॥	011c  
बृहन्तः सुमहेष्वासः कृतास्त्रो युद्वदुर्मदः ।	012a  
दुःशासनेन विक्रम्य गमितो यमसादनम् ॥	012c  
मणिमान्दण्डधारश्च राजानौ युद्धदुर्मदौ ।	013a  
पराक्रमन्तौ मित्रार्थे द्रोणेन युधि पातितौ ॥	013c  
अंशुमान्भोजराजस्तु सहसैन्यो महारथः ।	014a  
भारद्वाजेन विक्रम्य गमितो यमसादनम् ॥	014c  
सामुद्रश्चित्रसेनश्च सह पुत्रेण भारत ।	015a  
समुद्रसेनेन बलाद्गमितो यमसादनम् ॥	015c  
अनूपवासी नीलश्च व्याघ्रदत्तश्च वीर्यवान् ।	016a  
अश्वत्थाम्ना विकर्णेन गमितौ यमसादनम् ॥	016c  
चित्रायुधश्चित्रयोधी कृत्वा च कदनं महत् ।	017a  
चित्रमार्गेण विक्रम्य विकर्णेन हतो मृधे ।	017c  
वृकोदरसमो युद्धे वृतः केकयजो युधि ।	018a  
केकयेन च विक्रम्य भ्राता भ्रात्रा निपातितः ॥	018c  
जनमेजयो गदायोधी पार्वतीयः प्रतापवान् ।	019a  
दुर्मुखेन महाराज तव पुत्रेण पातितः ॥	019c  
रोचमानौ नरव्याघ्रौ रोचमानौ ग्रहाविव ।	020a  
द्रोणेन युगपद्राजन्दिवं सम्प्रापितौ शरैः ॥	020c  
नृपाश्च प्रतियुध्यन्तः पराक्रान्ता विशाम्पते ।	021a  
कृत्वा नसुकरं कर्म गता वैवस्वतक्षयम् ॥	021c  
पुरुजित्कुन्तिभोजश्च मातुलौ सव्यसाचिनः ।	022a  
सङ्ग्रामनिर्जिताल्ँलोकान्गमितौ द्रोणसायकैः ॥	022c  
अभिभूः काशिराजश्च काशिकैर्बहुभिर्वृतः ।	023a  
वसुदानस्य पुत्रेण त्याजितो देहमाहवे ॥	023c  
अमितौजा युधामन्युरुत्तमौजाश्च वीर्यवान् ।	024a  
निहत्य शतशः शूरानस्मदीयैर्निपातिताः ॥	024c  
मित्रवर्मा च पाञ्चाल्यः क्षत्रधर्मा च भारत ।	025a  
द्रोणेन परमेष्वासौ गमितौ यमसादनम् ॥	025c  
शिखण्डितनयो युद्धे क्षत्रदेवो युधाम्पतिः ।	026a  
लक्ष्मणेन हतो राजंस्तव पौत्रेण भारत ॥	026c  
सुचित्रश्चित्रवर्मा च पितापुत्रौ महारथौ ।	027a  
प्रचरन्तौ महावीरौ द्रोणेन निहतौ रणे ॥	027c  
वार्धक्षेमिर्महाराज समुद्र इव पर्वणि ।	028a  
आयुधक्षयमासाद्य प्रशान्तिं परमां गतः ॥	028c  
सेनाबिन्दुसुतः श्रेष्ठः शास्त्रवान्प्रहरन्युधि ।	029a  
बाह्लिकेन महाराज कौरवेन्द्रेण पातितः ॥	029c  
धृष्टकेतुर्महाराज चेदीनां प्रवरो रथः ।	030a  
कृत्वा नसुकरं कर्म गतो वैवस्वतक्षयम् ॥	030c  
तथा सत्यधृतिर्वीरः कृत्वा कदनमाहवे ।	031a  
पाण्डवार्थे पराक्रान्तो गमितो यमसादनम् ॥	031c  
पुत्रस्तु शिशुपालस्य सुकेतुः पृथिवीपतिः ।	032a  
निहत्य शात्रवान्सङ्ख्ये द्रोणेन निहतो युधि ॥	032c  
तथा सत्यधृतिर्वीरो मदिराश्वश्च वीर्यवान् ।	033a  
सूर्यदत्तश्च विक्रान्तो निहतो द्रोणसायकैः ॥	033c  
\'मात्स्यादवरजः श्रीमाञ्शतानीको निपातितः ।	034a  
श्रेणिमांश्च महाराज युध्यमानः पराक्रमी ।	034c  
कृत्वा नसुकरं कर्म गतो वैवस्वतक्षयम् ॥	034e   
तथैव युधि विक्रान्तो मागधः परमास्त्रवित् ।	035a  
भीष्मेण निहतो राजञ्शेतेऽद्य परवीरहा ॥	035c  
विराटपुत्रः शङ्खस्तु उत्तरश्च महारथः ।	036a  
कुर्वन्तौ सुमहत्कर्म गतौ वैवस्वतक्षयम् ॥	036c  
वसुदानश्च कदनं कुर्वाणोऽतीव संयुगे ।	037a  
भारद्वाजेन विक्रम्य गमितो यमसादनम् ॥	037c  
एते चान्ये च बहवः पाण्डवानां महारथाः ।	038a  
हता द्रोणेन विक्रम्य यन्मां त्वं परिपृच्छसि ॥ ॥	038c  

इति श्रीमन्महाभारते कर्णपर्वणि तृतीयोऽध्यायः ॥ 3 ॥

8-3-20 रोचमानौ एकानामानौ भ्रातरौ ॥ 
