अध्यायः 048

अर्जुनस्य संशप्तकैर्युद्धम् ॥ 1 ॥

सञ्जय उवाच ।	001  
वर्तमाने तथा युद्धे क्षत्रियाणां निमज्जने ।	001a  
गाण्डीवस्य महाघोषः श्रूयते युधि मारिष ॥	001c  
संशप्तकानामकरोत्कदनं यत्र पाण्डवः ।	002a  
कोसलानां तथा राजन्नारायणबलस्य च ॥	002c  
संशप्तकास्तु समरे शरवृष्टिः समन्ततः ।	003a  
अपातयन्पार्थमूर्ध्नि जयगृद्धाः प्रमन्यवः ॥	003c  
तां शस्त्रवृष्टिमायान्तीमुरसा धारयन्प्रभुः ।	004a  
व्यगाहत परान्पार्थो विनिघ्नन्रथिनां वरान् ॥	004c  
विक्षोभ्य तु रथानीकं कङ्कपत्रैः शिलाशितैः ।	005a  
आससाद ततः पार्थः सुशर्माणं महारथम् ॥	005c  
स तस्य शरवर्षाणि ववर्ष रथिनां वरः ।	006a  
तथा संशप्तकाश्चैव पार्थस्य समरे स्थिताः ॥	006c  
सुशर्मा तु ततः पार्थं विद्ध्वा दशभिराशुगैः ।	007a  
जनार्दनं त्रिभिर्बाणैरहनद्दक्षिणे भुजे ॥	007c  
ततोऽपरेण भल्लेन केतुं पार्थस्य मारिष ।	008a  
विव्याध समरे राजन्सुशर्मा क्रोधमूर्च्छितः ॥	008c  
स वानरवरो राजन्विश्वकर्मकृतो महान् ।	009a  
ननाद सुमहानादं नृत्यन्निव विभीषयन् ॥	009c  
कपेस्तु निनदं श्रुत्वा सन्त्रस्ता तव वाहिनी ।	010a  
भयं विपुलमासाद्य निश्चेष्टा समपद्यत ॥	010c  
ततः सा शुशुभे सेना निश्चेष्टाऽवस्थिता नृप ।	011a  
नानापुष्पसमाकीर्णं यथा चित्रीकृतं वनम् ॥	011c  
प्रतिलभ्य ततः सञ्ज्ञां योधास्ते कुरुसत्तम ।	012a  
अर्जुनं सिषिचुर्बाणैः पर्वतं जलदा इव ॥	012c  
सञ्छाद्य समरे पार्थं परिवव्रुः समन्ततः ।	013a  
ते हयान्रथचक्रे तु रथेषां चापि मारिष ।	013c  
ग्रहीतुं प्रचक्रमुश्चैव क्रोधाविष्टाः समन्ततः ॥	013e  
निगृह्य तु रथं तस्य योधास्ते तु सहस्रशः ।	014a  
रथबन्धं प्रचक्रुर्हि पाण्डवस्यामितौजसः ॥	014c  
रथमारुरुहुः केचित्कृष्णपार्थौ जिघृक्षवः ।	015a  
संशप्तकानां योधास्ते सिंहनादांश्च नेदिरे ॥	015c  
अपरे जगृहुश्चैव केशवस्य महाभुजौ ।	016a  
पार्थं चैके महाराज रथस्थं जगृहुर्मुदा ॥	016c  
अच्युतः स महाबाहुर्विधुन्वन्रणमूर्धनि ।	017a  
पातयामास तान्सर्वान्दुष्टहस्तीव हस्तिपान् ॥	017c  
स रथस्तैर्गृहीतस्तु पाण्डवस्य महात्मनः ।	018a  
स्पन्दितुं नाशकद्राजंस्तदद्भुतमिवाभवत् ॥	018c  
ततः पार्थो महाबाहुः संवृतः स्तैर्महारथैः ।	019a  
निगृहीतं रथं दृष्ट्वा तांश्चाप्याद्रवतो बहून् ॥	019c  
रथारूढांश्च सुबहून्पदाऽऽक्षिप्य न्यपातयत् ।	020a  
अपातयदसम्भ्रान्तः शरैरासन्नयोधिभिः ॥	020c  
तांस्तापयित्वा समरे पार्थः परपुरञ्जयः ।	021a  
स्मयन्निव महाबाहुः केशवं वाक्यमब्रवीत् ॥	021c  
पश्य कृष्ण महाबाहो संशप्तकगणान्बहून् ।	022a  
कुर्वतोऽसुकरं कर्म मुमूर्षून्कालचोदितान् ॥	022c  
रथबन्धमिमं प्राप्य पृथिव्यां नास्ति कश्चन ।	023a  
यः सहेत पुमाल्ँलोके मदन्यः क्षत्रियर्षभः ॥	023c  
पश्यैतानद्य समरे मत्प्रयुक्तैः सुतेजनैः ।	024a  
पात्यमानान्रणे कृष्ण शरैराशीविषोपमैः ॥	024c  
इत्येवमुक्त्वा बीभत्सुः शङ्खप्रवरमुत्तमम् ।	025a  
व्यनादयदमेयात्मा देवदत्तं महामृधे ॥	025c  
देवदत्तस्वनं श्रुत्वा केशवोऽपि महायशाः ।	026a  
पाञ्चजन्यस्वनं चक्रे पूरयन्निव रोदसी ॥	026c  
तयोः शङ्खस्वनं श्रुत्वा संशप्तकवरूथिनी ।	027a  
सञ्चचाल महाराज वित्रस्ता चाद्रवद्भृशम् ॥	027c  
नागमस्त्रं ततः पार्थः प्रादुश्चक्रे हसन्निव ।	028a  
पादबन्धं स तेषां वै चक्रे तेन महास्त्रवित् ॥	028c  
यानुद्दिश्य रणे पार्थः पादबन्धं चकार ह ।	029a  
ते बद्धाः पादबन्धेन योधाः संशप्तकास्तदा ॥	029c  
निर्विचेष्टास्तदाऽभूवन्पाण्डवस्यास्त्रतेजसा ।	030a  
निर्विचेष्टांस्ततो योधानवधीत्पाण्डुनन्दनः ।	030c  
यथेन्द्रः समरे दैत्यांस्तारकस्य वधे पुरा ॥	030e  
ते वध्यमानाः समरे मुमुचुस्तं रथोत्तमम् ।	031a  
आयुधानि च सर्वाणि विस्रष्टुमुपचक्रमुः ॥	031c  
ततः सुशर्मा राजेन्द्र गृहीतां वीक्ष्य वाहिनीम् ।	032a  
सौपर्णमस्त्रं त्वरितः प्रादुश्चक्रे महारथः ॥	032c  
ततः सुपर्णाः सम्पेतुर्भक्षयन्तो भुजङ्गमान् ।	033a  
ततो विदुद्रुवुर्नागास्तान्दृष्ट्वा खेचरान्नृप ॥	033c  
तद्विमुक्तं बलं रेजे पादबन्धाद्विशाम्पते ।	034a  
मेघबन्धाद्यथा मुक्तो भास्करस्तापयन्प्रजाः ॥	034c  
विप्रमुक्ताः स्वका योधाः फल्गुनस्य रथं प्रति ।	035a  
ससृजुः शरसङ्घांश्च शस्त्रसङ्घांश्च मारिष ॥	035c  
तां महास्त्रमयीं वृष्टिं शरैः सञ्छिद्य भारत ।	036a  
अवधीत्सततो योधान्वासविः परवीरहा ॥	036c  
सुशर्मा तु ततो राजन्बाणेन नतपर्वणा ।	037a  
अर्जुनं हृदये विद्ध्वा विव्याधान्यैस्त्रिसप्तभिः ॥	037c  
स गाढविद्धो व्यथितो रथोपस्थ उपाविशत् ।	038a  
तत उच्चुक्रुशुः सर्वे हतः पार्थ इति ब्रुवन् ॥	038c  
ततः शङ्खनिनादाश्च भेरीशब्दाश्च पुष्कलाः ।	039a  
नानावादित्रनिनदाः सिंहनादाश्च जज्ञिरे ॥	039c  
प्रतिलभ्य ततः सञ्ज्ञां श्वेताश्वः कृष्णसारथिः ।	040a  
सोऽतिविद्धो महेष्वासः शरैराशीविपोपमैः ।	040c  
सुशर्माणं महाराज क्रोधाविष्टो महारथः ॥	040e  
ततः शरशतैः पार्थः सञ्छाद्यैनं क्षणाद्रणे ।	041a  
दिशस्तु वारयामास बाणैस्तत्र महास्त्रवित् ॥	041c  
विमुखीकृत्य समरे सुशर्माणं धनञ्जयः ।	042a  
ऐन्द्रमस्त्रममेयात्मा प्रादुश्चक्रे हसन्निव ॥	042c  
ततो बाणसहस्राणि तदुत्सृष्टानि मारिष ।	043a  
सर्वदिक्षु व्यदृश्यन्त सूदयन्ति रथद्विपान् ॥	043c  
हयान्पत्तींश्च समरे शस्त्रैः शतसहस्रशः ।	044a  
रराज समरे राजञ्शक्रो निघ्नन्निवासुरान् ॥	044c  
वध्यमाने ततः सैन्ये भयं सुमहदाविशत् ।	045a  
संशप्तकगणानां च गोपालानां च भारत ॥	045c  
न हि तत्र पुमान्कश्चिद्योऽर्जुनं प्रतिबुध्यते ।	046a  
पश्यतां तत्र वीराणामहन्यत बलं तव ॥	046c  
हन्यमानं च तदभून्निश्चेष्टं च पराक्रमे ॥	047ac  
अयुतं तत्र योधानां हत्वा पाण्डुसुतो रणे ।	048a  
व्यभ्राजत महाराज विधूमोऽग्निरिव ज्वलन् ॥	048c  
चतुर्दशसहस्राणि यानि दृष्टनि भारत ।	049a  
रथानामयुतं चैव त्रिसहस्राश्च दन्तिनः ॥	049c  
ततः संशप्तका भूयः परिवव्रुर्धनञ्जयम् ।	050a  
मर्तव्यमिति निश्चित्य जयं वाप्यनिवर्तनम् ॥	050c  
तत्र युद्धं महच्चासीत्तावकानां विशाम्पते ।	051a  
शूरेण बलिना सार्धं पाण्डवेन किरीटिना ।	051c  
जित्वा तान्न्यहनत्पार्थः शत्रूञ्शक्र इवासुरान् ॥ ॥	051e  

इति श्रीमन्महाभारते कर्णपर्वणि सप्तदशदिवसयुद्धे अष्टचत्वारिंशोऽध्यायः ॥ 48 ॥
