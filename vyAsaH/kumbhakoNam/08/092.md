अध्यायः 092
	
कर्णार्जुनसमाश्रयात् लोकक्षयभीरुणा प्रजापतिना ब्रह्माणं प्रति उभयोः साम्येन जयप्रार्थना ॥ 1 ॥ इन्द्रेण सकारणनिरूपणमर्जुनस्यैव जये प्रार्थिते ब्रह्मेशानाभ्यां तदङ्गीकारे देवैर्हर्षात्पुष्पवर्षणम् ॥ 2 ॥

सञ्जय उवाच ।	001  
प्रजापतिस्तु तं दृष्ट्वा देवभागं समागतम् ।	001a  
अब्रवीत्तु ततो राजन्पश्यतो वै स्वयम्भुवः ॥	001c  
उभावतिरथौ शूरावुभौ दृढपराक्रमौ ।	002a  
उभौ सदृशकर्माणौ वज्रिचक्रायुधोपमौ ॥	002c  
अहो बत महद्युद्धं कर्णार्जुनसमागमे ।	003a  
भविष्यति महाघोरं वृत्रवासवयोरिव ॥	003c  
प्रजापतिरथोक्त्वैवं स्वयम्भुवमचोदयत् ।	004a  
समोऽस्तु विजयः काममुभयोर्नरसिंहयोः ॥	004c  
कर्णार्जुनविवादेन मा नश्येदखिलं जगत् ।	005a  
स्वयम्भो ब्रूहि तद्वाक्यं समोऽस्तु विजयोऽनयोः ॥	005c  
एवमुक्तस्तु भगवाञ्जये ताभ्यामनिश्चिते ।	006a  
इत्यब्रवीन्महाराज महाब्रह्मा प्रजापतिम् ॥	006c  
द्वावप्येतौ हि कृतिनौ द्वावप्यतिबलोत्कटौ ।	007a  
भविष्यत्यनयोर्युद्धं त्रैलोक्यस्य भयावहम् ॥	007c  
ततः प्रजापतिं तत्र सहस्राक्षोऽभ्यचोदयत् ।	008a  
विजयो ध्रुव एवास्तु पाण्डवस्य महात्मनः ॥	008c  
मनस्वी बलवाञ्शूरः कृतविद्यस्तपोधनः ।	009a  
बिभर्ति च महातेजा धनुर्वेदमशेषतः ॥	009c  
पार्थः सर्वगुणोपेतो देवकार्यमिदं यतः ।	010a  
क्लिश्यन्ते पाण्डवा नित्यं वनवासादिभिर्भृशं ॥	010c  
सम्पन्नस्तपसा चैव पर्याप्तः पुरुषर्षभः ।	011a  
अतिक्रामेच्च माहात्म्याद्दिष्टमप्यविचारयन् ॥	011c  
अतिक्रमे च लोकानामभावो नियतो भवेत् ।	012a  
नावस्थानं च पश्यामि क्रुद्धयोः कृष्णयोः क्वचित् ॥	012c  
स्रष्टारौ जगतश्चैतौ ततश्च पुरुषर्षभौ ।	013a  
नरनारायणावेतौ पुराणावृषिसत्तमौ ॥	013c  
अनियम्यौ नियन्तारौ जगतः पुरुषर्षभौ ।	014a  
[नैतयोस्तु समः कश्चिद्दिवि वा मानुषेषु वा ॥	014c  
अनुगम्यास्त्रयो लोकाः सह देवर्षिचारणैः ।	015a  
सर्वदेवगणाश्चापि सर्वभूतानि यानि च ।	015c  
अनयोस्तु प्रभावेन वर्तते निखिलं जगत् ॥]	015e  
कामं तु सुकृताल्ँलोकानाप्नोतु पुरुषर्षभः ।	016a  
कर्णो वैकर्तनः शूरो विजयस्त्वस्तु कृष्णयोः ॥	016c  
वसूनां समलोकत्वं मरुतां वासमाप्नुयात् ।	017a  
सहितो द्रोणभीष्माभ्यां नाकपृष्ठे महीयताम् ॥	017c  
\'क्लेशितो हि वने पार्थो दिर्घकालं पितामह ।	018a  
तस्मादेष जयेद्युद्धे तपसाऽभ्यधिकोऽर्जुनः ॥	018c  
पूर्वं भगवता प्रोक्तः कृष्णयोर्विजयो ध्रुवः ।	019a  
तत्तथास्तु नमस्तेऽस्तु प्रमो ब्रूहि पितामह ॥	019c  
तत्सहस्राक्षवचनं निशम्य भगवान्प्रभुः ।	020a  
नोवाच तज्जयं तुल्यं तयोः कर्णकिरीटिनोः ॥	020c  
तस्मादाशां गतः शक्रस्तूष्णीम्भूते पितामहे ।	021a  
विजयः पाण्डवेयस्य कर्णस्य च वधो भवेत् ॥	021c  
ब्रह्मेशानौ ततो वाक्यमूचतुर्भुवनेश्वरम् ।	022a  
विजयो ध्रुव एवास्तु पाण्डवस्य महात्मनः ॥	022c  
मनस्वी जयतां शूरः कृतविद्यस्तपोधनः ।	023a  
बिभर्ति च महातेजा धनुर्वेदमशेषतः ॥	023c  
अतिक्रामेच्च माहात्म्याद्दिष्टमप्यविचारयन् ।	024a  
अतिक्रमे च लोकानामभावो नियतो भवेत् ॥	024c  
न च विद्म ह्यवस्थानं क्रुद्धयोः कृष्णयोः क्वचित् ।	025a  
स्रष्टारौ जगतश्चैव सतश्च पुरुषर्षभौ ॥	025c  
कामं तु सुकृताल्ँलोकान्प्राप्नोत्वेष परन्तपः ।	026a  
कर्णो वैकर्तनः शूरो विजयस्तु नरे ध्रुवः ॥	026c  
तथोक्ते देवदेवाभ्यां सहस्राक्षोऽब्रवीद्वचः ।	027a  
आमन्त्र्य सर्वभूतानि ब्रह्मेशानानुशासनात् ॥	027c  
श्रुतं भवद्भिर्यत्प्रोक्तं भगवद्भ्यां जगद्धितम् ।	028a  
तत्तथा व्येतु ते रोगः शमाप्नुत विमन्यवः ॥	028c  
इति श्रुत्वेन्द्रवचनं सर्वभूतानि मारिष ।	029a  
विस्मितान्यभवन्राजन्पूजयाञ्चक्रिरे तदा ।	029c  
नोचुस्तदा जयं तुल्यं तयोः पुरुषसिंहयोः ॥	029e  
व्यसृजंश्च सुगन्धीनि पुष्पवर्षाणि हर्षिताः ।	030a  
नानारूपाणि विबुधा देवतूर्याण्यवादयन् ॥	030c  
दिदृक्षवश्चाप्रतिमं द्वैरथं नरसिंहयोः ।	031a  
विस्मयोत्फुल्लनयना नान्या बुबुधिरे क्रियाः ॥ ॥	031c  

इति श्रीमन्महाभारते कर्णपर्वणि सप्तदशदिवसयुद्धे द्विनवतितमोऽध्यायः ॥ 92 ॥

8-92-11 दिष्टमपि दैवविहितमपि ॥
