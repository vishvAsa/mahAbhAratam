अध्यायः 143

अर्जुनेन लक्ष्यभूतभासच्छेदः ॥ 1 ॥ स्नानार्थं गङ्गामवतीर्णस्य द्रोणस्य ग्राहेण जङ्घायां ग्रहणम् ॥ 2 ॥ अर्जुनेन ग्राहहननम् ॥ 3 ॥ अर्जुनस्य ब्रह्मशिरोस्त्रलाभः ॥ 4 ॥
वैशम्पायन उवाच ।	001  
ततो धनञ्जयं द्रोणः स्मयमानोऽभ्यभाषत ।	001a  
त्वयेदानीं प्रहर्तव्यमेतल्लक्ष्यं विलोक्यताम् ॥	001c  
मद्वाक्यसमकालं ते मोक्तव्योऽत्र भवेच्छरः ।	002a  
वितत्य कार्मुकं पुत्र तिष्ठ तावन्मुहूर्तकम् ॥	002c  
एवमुक्तः सव्यसाची मण्डलीकृतकार्मुकः ।	003a  
तस्थौ भासं समुद्दिश्य गुरुवाक्यप्रचोदितः ॥	003c  
मुहूर्तादिव तं द्रोणस्तथैव समभाषत ।	004a  
पश्यस्येनं स्थितं भासं द्रुमं मामपि चार्जुन ॥	004c  
पश्याम्येकं भासमिति द्रोणं पार्थोऽभ्यभाषत ।	005a  
न तु वृक्षं भवन्तं वा पश्यामीति च भारत ॥	005c  
ततः प्रीतमना द्रोणो मुहूर्तादिव तं पुनः ।	006a  
प्रत्यभाषत दुर्धर्षः पाण्डवानां महारथम् ॥	006c  
भासं पश्यसि यद्येनं तथा ब्रूहि पुनर्वचः ।	007a  
शिरः पश्यामि भासस्य न गात्रमिति सोऽब्रवीत् ॥	007c  
अर्जुनेनैवमुक्तस्तु द्रोणो हृष्टतनूरुहः ।	008a  
मुञ्चस्वेत्यब्रवीत्पार्थं स मुमोचाविचारयन् ॥	008c  
ततस्तस्य नगस्थस्य क्षुरेण निशितेन च ।	009a  
शिर उत्कृत्य तरसा पातयामास पाण्डवः ॥	009c  
तस्मिन्कर्मणि संसिद्धे पर्यष्वजत पाण्डवम् ।	010a  
मेने च द्रुपदं सङ्ख्ये सानुबन्धं पराजितम् ॥	010c  
कस्य चित्त्वथ कालस्य सशिष्योऽङ्गिरसां वरः ।	011a  
जगाम गङ्गामभितो मज्जितुं भरतर्षभ ॥	011c  
अवगाढमथो द्रोणं सलिले सलिलेचरः ।	012a  
ग्राहो जग्राह बलवाञ्जङ्घान्ते कालचोदितः ॥	012c  
स समर्थोऽपि मोक्षाय शिष्यान्सर्वानचोदयत् ।	013a  
ग्राहं हत्वा तु मोक्ष्यध्वं मामिति त्वरयन्निव ॥	013c  
तद्वाक्यसमकालं तु बीभत्सुर्निशितैः शरैः ।	014a  
अवार्यैः पञ्चभिर्ग्राहं मग्नमम्भस्यताडयत् ॥	014c  
इतरे त्वथ सम्मूढास्तत्रपत्र प्रपेदिरे ।	015a  
तं तु दृष्ट्वा क्रियोपेतं द्रोणोऽमन्यत पाण्डवम् ॥	015c  
विशिष्टं सर्वशिष्येभ्यः प्रीतिमांश्चाभवत्तदा ।	016a  
स पार्थबाणैर्बहुधा खण्डशः परिकल्पितः ॥	016c  
ग्राहः पञ्चत्वमापेदे जङ्घां त्यक्त्वा महात्मनः ।	017a  
\'सर्वक्रियाभ्यनुज्ञानात्तथा शिष्यान्समानयत् ॥	017c  
दुर्योधनं चित्रसेनं दुःशासनविविंशती ।	018a  
अर्जुनं च समानीय ह्यश्वत्थामानमेव च ॥	018c  
शिशुकं मृण्मयं कृत्वा द्रोणो गङ्गाजले ततः ।	019a  
शिष्याणां पश्यतां चैव क्षिपति स्म महाभुजः ॥	019c  
चक्षुषी वाससा चैव बद्ध्वा प्रादाच्छरासनम् ।	020a  
शिशुकं विद्ध्यतेमं वै जलस्थं बद्धचक्षुषः ॥	020c  
तत्क्षणेनैव बीभत्सुरावापैर्दशभिर्वशी ।	021a  
पञ्चकैरनुविव्याध मग्नं शिशुकमम्भसि ॥	021c  
ताः स दृष्ट्वा क्रियाः सर्वा द्रोणोऽमन्यत पाण्डवम् ।	022a  
विशिष्टं सर्वशिष्येभ्यः प्रीतिमांश्चाभवत्तदा ।\'	022c  
तथाब्रवीन्महात्मानं भारद्वाजो महारथम् ॥	022e  
गृहाणेदं महाबाहो विशिष्टमतिदुर्धरम् ।	023a  
अस्त्रं ब्रह्मशिरो नाम सप्रयोगनिवर्तनम् ॥	023c  
न च ते मानुषेष्वेतत्प्रयोक्तव्यं कथञ्चन ।	024a  
जगद्विनिर्दहेदेतदल्पतेजसि पातितम् ॥	024c  
असामान्यमिदं तात लोकेष्वस्त्रं निगद्यते ।	025a  
तद्धारयेथाः प्रयतः शृणु चेदं वचो मम ॥	025c  
बाधेतामानुषः शत्रुर्यदि त्वां वीर कश्चन ।	026a  
तद्वधाय प्रयुञ्जीथास्तदस्त्रमिदमाहवे ॥	026c  
तथेति सम्प्रतिश्रुत्य बीभत्सुः स कृताञ्जलिः ।	027a  
जग्राह परमास्त्रं तदाह चैनं पुनर्गुरुः ।	027c  
भविता त्वत्समो नान्यः पुमाल्ँलोके धनुर्धरः ॥ ॥	027e  

इति श्रीमन्महाभारते आदिपर्वणि सम्भवपर्वणि त्रिचत्वारिंशदधिकशततमोऽध्यायः ॥ 143 ॥

1-143-12 अवगाढं जलावगाहिनम् ॥ 1-143-13 मोक्ष्यध्वं मोचयध्वम् ॥ त्रिचत्वारिंशदधिकशततमोऽध्यायः ॥ 143 ॥
