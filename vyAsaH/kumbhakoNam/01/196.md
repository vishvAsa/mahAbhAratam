अध्यायः 196

पितॄणां निदेशेन और्वस्य समुद्रे क्रोधत्यागः ॥ 1 ॥
और्व उवाच 	001  
उक्तवानस्मि यां क्रोधात्प्रतिज्ञां पितरस्तदा ।	001a  
सर्वलोकविनाशाय न सा मे वितथा भवेत् ॥	001c  
वृथारोषप्रतिज्ञो वै नाहं जीवितुमुत्सहे ।	002a  
अनिस्तीर्णो हि मां रोषो दहेदग्निरिवारणिम् ॥	002c  
यो हि कारणतः क्रोधं सञ्जातं क्षन्तुमर्हति ।	003a  
नालं स मनुजः सम्यक् त्रिवर्गं परिरक्षितुम् ॥	003c  
अशिष्टानां नियन्ता हि शिष्टानां परिरक्षिता ।	004a  
स्थाने रोषः प्रयुक्तः स्यान्नृपैः सर्वजिगीषुभिः ॥	004c  
अश्रौषमहमूरुस्थो गर्भशय्यागतस्तदा ।	005a  
आरावं मातृवर्गस्य भृगूणां क्षत्रियैर्वधे ॥	005c  
सामरैर्हि यदा लोके भृगूणां क्षत्रियाधमैः ।	006a  
आगर्भोत्सादनं क्षान्तं तदा मां मन्युराविशत् ॥	006c  
प्रकीर्णकेशाः किल मे मातरः पितरस्तथा ।	007a  
भयात्सर्वेषु लोकेषु नाधिजग्मुः परायणम् ॥	007c  
तान्भृगूणां यदा दारान्कश्चिन्नाभ्युपपद्यत ।	008a  
माता तदा दधारेयमूरुणैकेन मां शुभा ॥	008c  
प्रतिषेद्धा हि पापस्य यदा लोकेषु विद्यते ।	009a  
तदा सर्वेषु लोकेषु पापकृन्नोपपद्यते ॥	009c  
यदा तु प्रतिषेद्धारं पापो न लभते क्वचित् ।	010a  
तिष्ठन्ति बहवो लोकास्तदा पापेषु कर्मसु ॥	010c  
जानन्नपि च यः पापं शक्तिमान्न नियच्छति ।	011a  
ईशः सन्सोऽपि तेनैव कर्मणा सम्प्रयुज्यते ॥	011c  
राजभिश्चेश्वरैश्चैव यदि वै पितरो मम ।	012a  
शक्तैर्न शकितास्त्रातुमिष्टं मत्वेह जीवितम् ॥	012c  
अत एषामहं क्रुद्धो लोकानामीश्वरो ह्यहम् ।	013a  
भवतां च वचो नालमहं समभिवर्तितुम् ॥	013c  
ममापि चेद्भवेदेवमीश्वरस्य सतो महत् ।	014a  
उपेक्षमाणस्य पुनर्लोकानां किल्बिषाद्भयम् ॥	014c  
यश्चायं मन्युजो मेऽग्निर्लोकानादातुमिच्छति ।	015a  
दहेदेष च मामेव निगृहीतः स्वतेजसा ॥	015c  
भवतां च विजानामि सर्वलोकहितेप्सुताम् ।	016a  
तस्माद्विधद्ध्वं यच्छ्रेयो लोकानां मम चेश्वराः ॥	016c  
पितर ऊचुः 	017  
य एष मन्युजस्तेऽग्निर्लोकानादातुमिच्छति ।	017a  
अप्सु तं मुञ्च भद्रं ते लोका ह्यप्सु प्रतिष्ठिताः ॥	017c  
आपोमयाः सर्वरसाः सर्वमापोमयं जगत् ।	018a  
तस्मादप्सु विमुञ्चेमं क्रोधाग्निं द्विजसत्तम ॥	018c  
अयं तिष्ठतु ते विप्र यदीच्छसि महोदधौ ।	019a  
मन्युजोऽग्निर्दहन्नापो लोका ह्यापोमयाः स्मृताः ॥	019c  
एवं प्रतिज्ञा सत्येयं तवानघ भविष्यति ।	020a  
न चैवं सामरा लोका गमिष्यन्ति पराभवम् ॥	020c  
वसिष्ठ उवाच 	021  
ततस्तं क्रोधजं तात और्वोऽग्निं वरुणालये ।	021a  
उत्ससर्ज स चैवाप उपयुङ्क्ते महोदधौ ॥	021c  
महद्धयशिरो भूत्वा यत्तद्वेदविदो विदुः ।	022a  
तमग्निमुद्गिरद्वक्त्रात्पिबत्यापो महोदधौ ॥	022c  
तस्मात्त्वमपि भद्रं ते न लोकान्हन्तुमर्हसि ।	023a  
पराशर पराल्ँलोकाञ्जानञ्ज्ञानवतां वर ॥ ॥	023c  

इति श्रीमन्महाभारते आदिपर्वणि चैत्ररथपर्वणि षण्णवत्यधिकशततमोऽध्यायः ॥ 196 ॥

1-196-2 अनिस्तीर्णोऽकृतकार्यः ॥ 1-196-8 तद्भृगूणां राजा कश्चिन्नाभ्युपपद्यते इति ङ. पाठः ॥ 1-196-21 उपयुङ्क्ते भक्षयति ॥ 1-196-22 हयशिरः वडवामुखम् ॥ षण्णवत्यधिकशततमोऽध्यायः ॥ 196 ॥
