अध्यायः 248

(अथ खाण्डवदाहपर्व ॥ 18 ॥)

युधिष्ठिरस्य राज्यपरिपालनप्रकारवर्णनम् ॥ 1 ॥ तत्रैव निवसता श्रीकृष्णेन सहार्जुनस्य जलक्रीडार्थं यमुनां प्रति गमनम् ॥ 2 ॥ सस्त्रीकयोस्तयोर्जलक्रीडावर्णनम् ॥ 3 ॥ ब्राह्मणरूपस्याग्नेस्तत्रागमनम् ॥ 4 ॥
वैशम्पायन उवाच ।	001  
इन्द्रप्रस्थे वसन्तस्ते जघ्रुरन्यान्नराधिपान् ।	001a  
शासनाद्धृतराष्ट्रस्य राज्ञः शान्तनवस्य च ॥	001c  
आश्रित्य धर्मराजानं सर्वलोकोऽवसत्सुखम् ।	002a  
पुण्यलक्षणकर्माणं स्वदेहमिव देहिनः ॥	002c  
स समं धर्मकामार्थान्सिषेवे भरतर्षभ ।	003a  
त्रीनिवात्मसमान्बन्धून्नीतिमानिव मानयन् ॥	003c  
तेषां समविभक्तानां क्षितौ देहवतामिव ।	004a  
बभौ धर्मार्थकामानां चतुर्थ इव पार्थिवः ॥	004c  
अध्येतारं परं वेदान्प्रयोक्तारं महाध्वरे ।	005a  
रक्षितारं शुभाल्ँलोकाल्ँलोभिरे तं जनाधिपम् ॥	005c  
अधिष्ठानवती लक्ष्मीः परायणवती मतिः ।	006a  
वर्धमानोऽखिलो धर्मस्तेनासीत्पृथिवीक्षिताम् ॥	006c  
भ्रातृभिः सहितौ राजा चतुर्भिरधिकं बभौ ।	007a  
प्रयुज्यमानैर्विततो वेदैरिव महाध्वरः ॥	007c  
तं तु धौम्यादयो विप्राः परिवार्योपतस्थिरे ।	008a  
बृहस्पतिसमा मुख्याः प्रजापतिमिवामराः ॥	008c  
धर्मराजे ह्यतिप्रीत्या पूर्णचन्द्र इवामले ।	009a  
प्रजानां रेमिरे तुल्यं नेत्राणि हृदयानि च ॥	009c  
न तु केवलदैवेन प्रजा भावेन रेमिरे ।	010a  
यद्बभूव मनःकान्तं कर्मणा स चकार तत् ॥	010c  
न ह्ययुक्तं न चासत्यं नासह्यं न च वाऽप्रियम् ।	011a  
भाषितं चारुभाषस्य जज्ञे पार्थस्य धीमतः ॥	011c  
स हि सर्वस्य लोकस्य हितमात्मन एव च ।	012a  
चिकीर्षन्सुमहातेजा रेमे भरतसत्तम ॥	012c  
तथा तु मुदिताः सर्वे पाण्डवा विगतज्वराः ।	013a  
अवसन्पृथिवीपालाँस्तापयन्तः स्वतेजसा ॥	013c  
ततः कतिपयाहस्य बीभत्सुः कृष्णमब्रवीत् ।	014a  
उष्णानि कृष्ण वर्तन्ते गच्छावो यमुनां प्रति ॥	014c  
सुहृज्जनवृतौ तत्र विहृत्य मधुसूदन ।	015a  
सायाह्ने पुनरेष्यावो रोचतां ते जनार्दन ॥	015c  
वासुदेव उवाच ।	016  
कुन्तीमातर्ममाप्येतद्रोचते यद्वयं जले ।	016a  
सुहृज्जनवृताः पार्थ विहरेम यथासुखम् ॥	016c  
वैशम्पायन उवाच ।	017  
आमन्त्र्य तौ धर्मराजमनुज्ञाप्य च भारत ।	017a  
जग्मतुः पार्थगोविन्दौ सुहृज्जनवृतौ ततः ॥	017c  
\'विहरन्खाण्डवप्रस्थे काननेषु च माधवः ।	018a  
पुष्पितोपवनां दिव्यां ददर्श यमुनां नदीम् ॥	018c  
तस्यास्तीरे वनं दिव्यं सर्वर्तुसुमनोहरम् ।	019a  
आलयं सर्वभूतानां खाण्डवं खड्गचर्मभृत् ॥	019c  
ददर्श कृत्स्नं तं देशं सहितः सव्यसाचिना ।	020a  
ऋक्षगोमायुशार्दूलवृककृष्णमृगान्वितम् ॥	020c  
शाखामृगगणैर्जुष्टं गजद्वीपिनिषेवितम् ।	021a  
शुकबर्हिणदात्यूहहंससारसनादितम् ॥	021c  
नानामृगसहस्रैश्च पक्षिभिश्च समावृतम् ।	022a  
मानार्हं तच्च सर्वेषां देवदानवरक्षसाम् ॥	022c  
आलयं पन्नगेन्द्रस्य तक्षकस्य महात्मनः ।	023a  
वेणुशाल्मलिबिल्वातिमुक्तजम्ब्वाम्रचम्पकैः ॥	023c  
अङ्कोलपनसाश्वत्थतालजम्बीरवञ्जुलैः ।	024a  
एकपद्मकतालैश्च शतशश्चैव रौहिणैः ॥	024c  
नानावृक्षैः समायुक्तं नानागुल्मसमावृतम् ।	025a  
वेत्रकीचकसंयुक्तमाशीविषनिषेवितम् ॥	025c  
विगतार्कं महाभोगविततद्रुमसङ्कटम् ।	026a  
व्यालदंष्ट्रिगणाकीर्णं वर्जितं सर्वमानुषैः ॥	026c  
रक्षसां भुजगेन्द्राणां पक्षिणां च महालयम् ।	027a  
खाण्डवं सुमहाप्राज्ञः सर्वलोकविभागवित् ॥	027c  
दृष्टवान्सर्वलोकेश अर्जुनेन समन्वितः ।	028a  
पीताम्बरधरो देवस्तद्वनं बहुधा चरन् ॥	028c  
सद्रुमस्य सयक्षस्य सभूतगणपक्षिणः ।	029a  
खाण्डवस्य विनाशं तं ददर्श मधुसूदनः ॥\'	029c  
विहारदेशं सम्प्राप्य नानाद्रुममनुत्तमम् ।	030a  
गृहैरुच्चावचैर्युक्तं पुरन्दरपुरोपमम् ॥	030c  
भक्ष्यैर्भोज्यैश्च पेयैश्च रसवद्बिर्महाधनैः ।	031a  
माल्यैश्च विविधैर्गन्धैस्तथा वार्ष्णेयपाण्डवौ ॥	031c  
तदा विविशतुः पूर्णं रत्नैरुच्चावचैः शुभैः ।	032a  
यथोपजोषं सर्वश्च जनश्चिक्रीड भारत ॥	032c  
स्त्रियश्च विपुलश्रोष्ण्यश्चारुपीनपयोधराः ।	033a  
मदस्खलितगामिन्यश्चिक्रीडुर्वामलोचनाः ॥	033c  
वने काश्चिज्जले काश्चित्काश्चिद्वेश्मसु चाङ्गनाः ।	034a  
यथादेशं यथाप्रीति चिक्रीडुः पार्थकृष्णयोः ॥	034c  
वासुदेवप्रिया नित्यं सत्यभामा च भामिनी ।	035a  
द्रौपदी च सुभद्रा च वासांस्याभरणानि च ।	035c  
प्रायच्छन्त महाराज स्त्रीणां ताः स्म मदोत्कटाः ॥	035e  
काश्चित्प्रहृष्टा ननृतुश्चुक्रुशुश्च तथा पराः ।	036a  
जहसुश्च परा नार्यः पपुश्चान्या वरासवम् ॥	036c  
रुरुधुश्चापरास्तत्र प्रजघ्नुश्च परस्परम् ।	037a  
मन्त्रयामासुरन्याश्च रहस्यानि परस्परम् ॥	037c  
वेणुवीणामृदङ्गानां मनोज्ञानां च सर्वशः ।	038a  
शब्देन पूर्यते हर्म्यं तद्वनं सुमहर्द्धिमत् ॥	038c  
तस्मिंस्तदा वर्तमानो कुरुदाशार्हनन्दनौ ।	039a  
समीपं जग्मतुः कञ्चिदुद्देशं सुमनोहरम् ॥	039c  
तत्र गत्वा महात्मानौ कृष्णौ परपुरञ्जयौ ।	040a  
महार्हासनयो राजंस्ततस्तौ सन्निषीदतुः ॥	040c  
तत्र पूर्वव्यतीतानि विक्रान्तानीतराणि च ।	041a  
बहूनि कथयित्वा तौ रेमाते पार्थमाधवौ ॥	041c  
तत्रोपविष्टौ मुदितौ नाकपृष्ठेऽश्विनाविव ।	042a  
अभ्यागच्छत्तदा विप्रो वासुदेवधनञ्जयौ ॥	042c  
बृहच्छालप्रतीकाशः प्रतप्तकनकप्रभः ।	043a  
हरिपिङ्गोज्ज्वलश्मश्रुः प्रमाणायामतः समः ॥	043c  
तरुणादित्यसङ्काशश्चीरवासा जटाधरः ।	044a  
पद्मपत्राननः पिङ्गस्तेजसा प्रज्वलन्निव ॥	044c  
जगाम तौ कृष्णपार्थौ दिधक्षुः खाण्डवं वनम् ।	045a  
उपसृष्टं तु तं कृष्णो भ्राजमानं द्विजोत्तमम् ।	045c  
अर्जनो वासुदेवश्च तूर्णमुत्पत्य तस्थतुः ॥ ॥	046a  

इति श्रीमन्महाभारते आदिपर्वणि खाण्डवदाहपर्वणि अष्टचत्वारिंशदधिकद्विशततमोऽध्यायः ॥ 248 ॥

1-248-14 उष्णानि निधाघदिनानि ॥ 1-248-16 कुन्ती माता यस्येति हेकुन्तामातर्हेऽर्जुन ॥ 1-248-30 गृहैः मध्येयमुनं निर्मितैः क्रीडावाप्यादियुक्तैः ॥ 1-248-39 उद्देशं प्रदेशम् ॥ 1-248-43 हरिपिङ्गः नीलपीताखिलाङ्गः । ज्वलश्मश्रुः ज्वालावत्पीतश्मश्रुः ॥ अष्टचत्वारिंशदधिकद्विशततमोऽध्यायः ॥ 248 ॥
