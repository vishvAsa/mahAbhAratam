अध्यायः 152
युधिष्ठिरः साम्राज्येऽभिषेक्तव्य इति पौरवार्तां श्रुत्वा व्यथितस्य दुर्योधनस्य पित्रा सह संवादः ॥ 1 ॥ 
वैशम्पायन उवाच	001  
प्राणाधिकं भीमसेनं कृतविद्यं धनञ्जयम् ।	001a  
दुर्योधनो लक्षयित्वा पर्यतप्यत दुर्मनाः ॥	001c  
ततो वैकर्तनः कर्णः शकुनिश्चापि सौबलः ।	002a  
अनेकैरभ्युपायैस्ते जिघांसन्ति स्म पाण्डवान् ॥	002c  
पाण्डवा अपि तत्सर्वं प्रतिचक्रुर्यथाबलम् ।	003a  
उद्भावनमकुर्वन्तो विदुरस्य मते स्थिताः ॥	003c  
गुणैः समुदितान्दृष्ट्वा पौराः पाण्डुसुतांस्तदा ।	004a  
कथयाञ्चक्रिरे तेषां गुणान्संसत्सु भारत ॥	004c  
राज्यप्राप्तिं च सम्प्राप्तं ज्येष्ठं पाण्डुसुतं तदा ।	005a  
कथयन्ति स्म सम्भूय चत्वरेषु सभासु च ॥	005c  
प्रज्ञाश्चक्षुरचक्षुष्ट्वाद्धृतराष्ट्रो जनेश्वरः ।	006a  
राज्यं न प्राप्तवान्पूर्वं स कथं नृपतिर्भवेत् ॥	006c  
तथा शान्तनवो भीष्मः सत्यसन्धो महाव्रतः ।	007a  
प्रत्याख्याय पुरा राज्यं न स जातु ग्रहीष्यति ॥	007c  
ते वयं पाण्डवज्येष्ठं तरुणं वृद्धशीलिनम् ।	008a  
अभिषिञ्चाम साध्वद्य सत्यकारुण्यवेदिनम् ॥	008c  
स हि भीष्मं शान्तनवं धृतराष्ट्रं च धर्मवित् ।	009a  
सपुत्रं विविधैर्भोगैर्योजयिष्यति पूजयन् ॥	009c  
वैशम्पायन उवाच	010  
तेषां दुर्योधनः श्रुत्वा तानि वाक्यानि जल्पताम् ।	010a  
युधिष्ठिरानुरक्तानां पर्यतप्यत दुर्मतिः ॥	010c  
स तप्यमानो दुष्टात्मा तेषां वाचो न चक्षमे ।	011a  
ईर्ष्यया चापि सन्तप्तो धृतराष्ट्रमुपागमत् ॥	011c  
ततो विरहितं दृष्ट्वा पितरं प्रतिपूज्य सः ।	012a  
पौरानुरागसन्तप्तः पश्चादिदमभाषत ॥	012c  
श्रुता मे जल्पतां तात पौराणामशिवा गिरः ।	013a  
त्वामनादृत्य भीष्मं च पतिमिच्छन्ति पाण्डवम् ॥	013c  
मतमेतच्च भीष्मस्य न स राज्यं बुभुक्षति ।	014a  
अस्माकं तु परां पीडां चिकीर्षन्ति पुरे जनाः ॥	014c  
पितृतः प्राप्तवान्राज्यं पाण्डुरात्मगुणैः पुरा ।	015a  
त्वमन्धगुणसंयोगात्प्राप्तं राज्यं न लब्धवान् ॥	015c  
स एष पाण्डोर्दायाद्यं यदि प्राप्नोति पाण्डवः ।	016a  
तस्य पुत्रो ध्रुवं प्राप्तस्तस्य तस्यापि चापरः ॥	016c  
ते वयं राजवंशेन हीनाः सह सुतैरपि ।	017a  
अवज्ञाता भविष्यामो लोकस्य जगतीपते ॥	017c  
सततं निरयं प्राप्ताः परपिण्डोपजीविनः ।	018a  
न भवेम यथा राजंस्तथा नीतिर्विधीयताम् ॥	018c  
यदि त्वं हि पुरा राजन्निदं राज्यमवाप्तवान् ।	019a  
ध्रुवं प्राप्स्याम च वयं राज्यमप्यवशे जने ॥	019c  
वैशम्पायन उवाच	020  
धृतराष्ट्रस्तु पुत्रस्य श्रुत्वा वचनमीदृशम् ।	020a  
मुहूर्तमिव सञ्चिन्त्य दुर्योधनमथाब्रवीत् ॥	020c  
धर्मनित्यस्तथा पाण्डुः सुप्रीतो मयि कौरवः ।	021a  
सर्वेषु ज्ञातिषु तथा मदीयेषु विशेषतः ॥	021c  
नात्र किञ्चन जानाति भोजनादि चिकीर्षितम् ।	022a  
निवेदयति तत्सर्वं मयि धर्मभृतां वरः ॥	022c  
तस्य पुत्रो यथा पाण्डुस्तथा धर्मपरः सदा ।	023a  
गुणावाल्ँलोकविख्यातो नगरे च प्रतिष्ठितः ॥	023c  
स कथं शक्यतेऽस्माभिरपाक्रष्टुं नरर्षभः ।	024a  
राज्यमेष हि नः प्राप्तः ससहयो विशेषतः ॥	024c  
भृता हि पाण्डुनाऽमात्या बलं च सततं मतम् ।	025a  
धृताः पुत्राश्च पौत्राश्च तेषामपि विशेषतः ॥	025c  
ते तथा संस्तुतास्तात विषये पाण्डुना नराः ।	026a  
कथं युधिष्ठिरस्यार्थे न नो हन्युः सबान्धवान् ॥	026c  
नैते विषयमिच्छेयुर्धर्मत्यागे विशेषतः ।	027a  
ते वयं कौरवेन्द्राणामेतेषां च महात्मनाम् ॥	027c  
कथं न वाच्यतां तात गच्छेम जगतस्तथा ॥	028a  
दुर्योधन उवाच	029  
मध्यस्थः सततं भीष्मो द्रोणपुत्रो मयि स्थितः ।	029a  
यतः पुत्रस्ततो द्रोणो भविता नात्र संशयः ॥	029c  
कृपः शारद्वतश्चैव यत एव वयं ततः ।	030a  
भागिनेयं ततो द्रौणिं न त्यक्ष्यति कथञ्चन ॥	030c  
क्षत्ता तु बन्धुरस्माकं प्रच्छन्नस्तु ततः परैः ।	031a  
न चैकः स समर्थोऽस्मान्पाण्डवार्थे प्रबाधितुम् ॥	031c  
सुविस्रब्धान्पाण्डुसुतान्सह मात्रा विवासय ।	032a  
वारणावतमद्यैव नात्र दोषो भविष्यति ॥	032c  
विनिद्राकरणं घोरं हृदि शल्यमिवार्पितम्  ।	033a  
शोकपावकमुद्धूतं कर्मणानेन नाशय  ॥	033c  
इति श्रीमन्महाभारते आदिपर्वणि सम्भवपर्वणि द्विपञ्चाशदधिकशततमोऽध्यायः ॥ 152 ॥
