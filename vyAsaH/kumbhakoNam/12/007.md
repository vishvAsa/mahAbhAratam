अध्यायः 007
युधिष्ठिरस्य परिशोचनम् ॥ 1 ॥
वैशम्पायन उवाच 	001  
युधिष्ठिरस्तु धर्मात्मा शोकव्याकुलचेतनः ।	001a  
शुशोच दुःखसन्तप्तः स्मृत्वा कर्णं महारथम् ॥	001c  
आविष्टो दुःखशोकाभ्यां निःश्वसंश्च पुनः पुनः ।	002a  
दृष्ट्वार्जुनमुवाचेदं वचनं शोककर्शितः ॥	002c  
युधिष्ठिर उवाच 	003  
यद्भैक्ष्यमाचरिष्याम वृष्ण्यन्धकपुरे वयम् ।	003a  
ज्ञातीन्निष्पुरुषान्कृत्वा नेमां प्राप्स्याम दुर्गतिम् ॥	003c  
अमित्रा नः समृद्धार्था वृत्तार्थाः कुरवः किल ।	004a  
आत्मानमात्मना हत्वा किं धर्मफलमाप्नुमः ॥	004c  
धिगस्तु क्षात्रमाचारं धिगस्तु बलमौरसम् ।	005a  
धिगस्तु चार्थं येनेमामापदं गमिता वयम् ॥	005c  
साधु क्षमा दमः शौचमविरोधो विमत्सरः ।	006a  
अहिंसा सत्यवचनं नित्यानि वनचारिणाम् ॥	006c  
वयं तु लोभान्मोहाच्च दम्भं मानं च संश्रिताः ।	007a  
इमामवस्थां सम्प्राप्ता राज्यक्लेशबुभुक्षया ॥	007c  
त्रैलोक्यस्यापि राज्येन नास्मान्कश्चित्प्रहर्षयेत् ।	008a  
बान्धवान्निहतान्दृष्ट्वा पृथिव्यामामिषैषिणः ॥	008c  
ते वयं पृथिवीहेतोरवध्यान्पृथिवीतले ।	009a  
सम्परित्यज्य जीवामो हीनार्था हतबान्धवाः ॥	009c  
आमिषे गृध्यमानानामशुभं वै शुनामिव ।	010a  
आमिषं चैव नो नष्टमामिषस्य च भोजिनाम् ॥	010c  
न पृथिव्या सकलया न सुवर्णस्य राशिभिः ।	011a  
न गजाश्वेन सर्वेण ते त्याज्या य इमे हताः ॥	011c  
काममन्युपरीतास्ते क्रोधामर्षसमन्विताः ।	012a  
मृत्युयानं समारुह्य गता वैवस्वतक्षयम् ॥	012c  
बहुकल्याणमिच्छन्त ईहन्ते पितरः सुतान् ।	013a  
तपसा ब्रह्मचर्येण वन्दनेन तितिक्षया ॥	013c  
उपवासैस्तथेज्याभिर्व्रतकौतुकमङ्गलैः ।	014a  
लभन्ते मातरो गर्भांस्तान्मासान्दश बिभ्रति ॥	014c  
यदि स्वस्ति प्रजायन्ते जाता जीवन्ति वा यदि ।	015a  
सम्भाविता जातबला विदध्युर्यदि नः सुखम् ।	015c  
इह चामुत्र चैवेति कृपणाः फलहेतवः ॥	015e  
तासामयं समुद्योगो निर्वृत्तः केवलोऽफलः ।	016a  
यदासां निहताः पुत्रा युवानो मृष्टकुण्डलाः ॥	016c  
अभुक्त्वा पार्थिवान्भोगानृणान्यनपहाय च ।	017a  
पितृभ्यो देवताभ्यश्च गता वैवस्वतक्षयम् ॥	017c  
यदैषामम्ब पितरौ जातकर्मकराविह ।	018a  
सञ्जातबालरूपेषु तदैव निहता नृपाः ॥	018c  
संयुक्ताः काममन्युभ्यां क्रोधामर्षसमन्विताः ।	019a  
न ते जयफलं किञ्चिद्भोक्तारो जातु कर्हिचित् ॥	019c  
पाञ्चालानां कुरूणां च हता एव हि ये हताः ।	020a  
न सकामा वयं ते च न चास्माभिर्न तैर्जितम् ॥	020c  
न तैर्भुक्तेयमवनिर्न नार्यो गीतवादितम् ।	021a  
नामात्यसुहृदां वाक्यं न च श्रुतवतां श्रुतम् ।	021c  
न रत्नानि परार्ध्यानि न भूर्न द्रविणागमः ॥	021e  
न च धर्म्यानिमाल्ँलोकान्प्रपद्याम स्वकर्मभिः ।	022a  
वयमेवास्य लोकस्य विनाशे कारणं स्मृताः ।	022c  
धृतराष्ट्रस्य पुत्रेण निकृतिप्रीतिसंयुताः ॥	022e  
सदैव निकृतिप्रज्ञो द्वेष्टा विद्वेषजीवनः ।	023a  
मिथ्यावृत्तश्च सततमस्मास्वनपराधिषु ॥	023c  
ऋद्धिमस्मासु तां दृष्ट्वा विवर्णो हरिणः कृशः ।	024a  
धृतराष्ट्रश्च नृपतिः सौबलेन निवेदितः ॥	024c  
तं पिता पुत्रगृध्नुत्वादनुमेनेऽनये स्थितम् ।	025a  
अनपेक्ष्यैव पितरं गाङ्गेयं विदुरं तथा ॥	025c  
असंशयं त्वयं राजा यथैवाहं तथा गतः ।	026a  
अनियम्याशुचिं लुब्धं पुत्रं कामवशानुगम् ॥	026c  
यशसः पतितो दीप्ताद्घातयित्वा सहोदरान् ।	027a  
इमौ हि वृद्धौ शोकाग्नौ प्रक्षिप्य स सुयोधनः ।	027c  
अस्मत्प्रद्वेषसन्तप्तः पापबुद्धिः सदैव ह ॥	027e  
को हि बन्धुः कुलीनः संस्तथा ब्रूयात्सुहृज्जने ।	028a  
यथाऽसाववदद्वाक्यं युयुत्सुः कृष्णसन्निधौ ॥	028c  
आत्मनो हि वयं दोषाद्विनष्टाः शाश्वतीः समाः ।	029a  
प्रदहन्तो दिशः सर्वा भास्वरा इव तेजसा ॥	029c  
सोऽस्माकं वैरपुरुषो दुर्मतिः प्रग्रहं गतः ।	030a  
दुर्योधनकृते ह्येतत्कुलं नो विनिपातितम् ॥	030c  
अवध्यानां वधं कृत्वा लोके प्राप्ताः स्म वाच्यताम् ॥	031ac  
कुलस्यास्यान्तकरणं दुर्मतिं पापपूरुषम् ।	032a  
राजा राष्ट्रेश्वरं कृत्वा धृतराष्ट्रोऽद्य शोचति ॥	032c  
हताः शूराः कृतं पापं विषयोऽसौ विनाशितः ।	033a  
हत्वा नो विगतो मन्युः शोको मां दारयत्ययम् ॥	033c  
धनञ्जय कृतं पापं कल्याणेनोपहन्यते ।	034a  
[ख्यापनेनानुतापेन दानेन तपसाऽपि वा ।	034c  
निवृत्त्या तीर्थगमनाच्छ्रुतिस्मृतिजपेन वा ॥]	034e  
त्यागवांश्च पुनः पापं नालं कर्तुमिति श्रुतिः ।	035a  
त्यागवाञ्जन्ममरणे नाप्नोतीति श्रुतिर्यतः ।	035c  
प्राप्तवर्त्मा कृतमतिर्ब्रह्म सम्पद्यते तदा ॥	035e  
स धनञ्जय निर्द्वन्द्वो मुनिर्ज्ञानसमन्वितः ।	036a  
वनमामन्त्र्य वः सर्वान्गमिष्यामि परन्तप ॥	036c  
न हि कृत्स्नतमो धर्मः शक्यः प्राप्तुमिति श्रुतिः ।	037a  
परिग्रहवता तन्मे प्रत्यक्षमरिसूदन ॥	037c  
मया निसृष्टं पापं हि परिग्रहमभीप्सता ।	038a  
जन्मक्षयनिमित्तं च प्राप्तुं शक्यमिति श्रुतिः ॥	038c  
स परिग्रहमुत्सृज्य कृत्स्नं राज्यं सुखानि च ।	039a  
गमिष्यामि विनिर्मुक्तो विशोको निर्ममः क्वचित् ||	039c  
प्रशासध्वमिमामुर्वीं क्षेमां निहतकण्टकाम् ।	040a  
न ममार्थोऽस्ति राज्येन भोगैर्वा कुरुनन्दन ॥	040c  
एतावदुक्त्वा वचनं कुरुराजो युधिष्ठिरः ।	041a  
उपारमत्ततः पार्थः कनीयान्प्रत्यभाषत ॥ 	041c  

इति श्रीमन्महाभारते शान्तिपर्वणि राजधर्मपर्वणि सप्तमोऽध्यायः ॥ 7 ॥

12-7-2 दुःखं देहेन्द्रियादीनां तापः । शोकस्तत्कृतं वैकल्यम् ॥ 12-7-3 यद्यदि भैक्ष्यमाचीर्णं स्यात्तर्हि ज्ञातिवधाज्जाता दुर्गतिर्न प्राप्ता स्यादित्यर्थः । लिङ्निमित्ते लृङ्क्रियातिपत्तौ ॥ 12-7-8 पृथिव्यां विजयैषिण इति झ. पाठः ॥ 12-7-10 अमिषे गृध्यमानानामशुभं वै शुनामिव । आमिषं चैव नोहीष्टमामिषस्य विवर्जनमिति झ. पाठः । तत्र आमिषे राज्यनिमित्ते । अशुभं ज्ञातिद्रोहाख्यम् । शुनामिवेतरेषां भवति नो ह्यस्माकं त्वामिषं चाऽऽमिषस्य विवर्जनं चेति द्वयमपीष्टमित्यर्थः ॥ 12-7-11 बन्धूनामर्थे सर्वं त्याज्यमित्यर्थः ॥ 12-7-14 व्रतानि गौरीव्रतादीनि । कौतुकानि दुर्गोत्सवादीनि । मङ्गलानि लक्ष्मीनारायणशिलादीनि तैः ॥ 12-7-16 यदा सन्निहिताः पुत्रा इति थ. द. पाठः ॥ 12-7-17 अनपहाय अपरिहृत्य । अनवदायेति पाठे अपरिशोध्य । पितृभ्य इति षष्ठ्यर्थे चतुर्थी ॥ 12-7-18 अर्जुनेन सह वदन्नपि सन्निहितां मातरं सम्बोधयति हे अम्बेति । पितरौ मातापितरौ गान्धारीधृतराष्ट्रौ यदैव जातकर्मकरौ तदैव ते नृपा दुर्योधनप्रभृतयो हताः ॥ 12-7-19 न ते जन्मफलं किञ्चिदिति द. पाठः ॥ 12-7-21 श्रुतवतां पण्डितानाम् । रत्नानीत्यादौ भुक्तानीत्यादिर्यथालिङ्गं शेषः । नामात्यसमितौ कथ्यम् इति ट. ड. थ. पाठः ॥ 12-7-24 हरिणः पाण्डुरः । धृतराष्ट्रस्य नृपतेरिति ड.थ. द. पाठः ॥ 12-7-27 पापबुद्धिः सुहृज्जनैरिति ट. ड. थ. पाठः ॥ 12-7-29 भास्करस्येव तेजसेति ट. ड. थ. पाठः ॥ 12-7-30 प्रग्रहं दृढबन्धनम् । गतः प्राप्तः । नोऽत्माभिः ॥ 12-7-33 विषयः आमिषम् । नोऽस्माकम् । तान्हत्वा विगतः ॥ 12-7-34 कल्याणेनोपकारेण । निवृत्त्या त्यागेन ॥ 12-7-35 श्रुतिस्त्यागेनैके अमृतत्वमानशुरिति । प्राप्तवर्त्मा लब्धयोगमार्गः । त्यागे यदा कृतमतिरिति ट. ड. द. पाठः ॥ 12-7-37 नहि कश्चिद्गृहे धर्म इति ड. द. पाठः । परिग्रहवता गृहस्थेन नहि प्राप्तुं शक्यः ॥
