अध्यायः 008
युधिष्ठिरम् प्रत्यर्जुनवचनम् ॥ 1 ॥
वैशम्पायन उवाच 	001  
अथार्जुन उवाचेदमधिक्षिप्त इवाक्षमी ।	001a  
अभिनीततरं वाक्यं दृढवादपराक्रमः ॥	001c  
दर्शयन्नैन्द्रिरात्मानमुग्रमुग्रपराक्रमः ।	002a  
स्मयमानो महातेजाः सृक्किणी परिसंलिहन् ॥	002c  
अर्जुन उवाच 	003  
अहो दुःखमहो कृच्छ्रमहो वैक्लव्यमुत्तमम् ।	003a  
यत्कृत्वाऽमानुषं कर्म त्यजेथाः श्रियमुत्तमाम् ॥	003c  
शत्रून्हत्वा महीं लब्ध्वा स्वधर्मेणोपपादिताम् ।	004a  
हतामित्रः कथं स त्वं त्यजेथा बुद्धिलाघवात् ॥	004c  
क्लीबस्य हि कुतो राज्यं दीर्घसूत्रस्य वा पुनः ।	005a  
किमर्थं च महीपालानवधीः क्रोधमूर्च्छितः ॥	005c  
यो ह्याजिजीविषेद्भैक्षं कर्मणा नैव कस्य चित् ।	006a  
समारम्भान्बुभूषेत हतस्वस्तिरकिञ्चनः ।	006c  
सर्वलोकेषु विख्यातो न पुत्रपशुसंहितः ॥	006e  
कापालीं नृप पापिष्ठां वृत्तिमासाद्य जीवतः ।	007a  
सन्त्यज्य राज्यमृद्धं ते लोकोऽयं किं वदिष्यति ॥	007c  
सर्वारम्भान्समुत्सृज्य हतस्वस्तिरकिञ्चनः ।	008a  
कस्मादाशंससे भैक्षं चर्तुं प्राकृतवत्प्रभो ॥	008c  
कस्माद्राजकुले जातो जित्वा कृत्स्नां वसुन्धराम् ।	009a  
धर्मार्थावखिलौ हित्वा वनं मौढ्यात्प्रतिष्ठसे ॥	009c  
यदीमानि हवींषीह विमथिष्यन्त्यसाधवः ।	010a  
भवता विप्रहीणत्वात्प्राप्तं त्वामेव किल्बिषम् ॥	010c  
आकिञ्चन्यं मुनीनां च इति वै नहुषोऽब्रवीत् ।	011a  
कृत्वा नृशंसं ह्यधने धिगस्त्वधनतामिह ॥	011c  
आश्वस्तन्यमृषीणां हि विद्यते वेद तद्भवान् ।	012a  
यं त्विमं धर्ममित्याहुर्धनादेष प्रवर्तते ॥	012c  
धर्मं स हरते तस्य धनं हरति यस्य यः ।	013a  
ह्रियमाणे धने राजन्वयं कस्य क्षमेमहि ॥	013c  
अभिशस्तं प्रपश्यन्ति दरिद्रं पार्श्वतः स्थितम् ।	014a  
दारिद्र्यं पातकं लोके कस्तच्छंसितुमर्हति ॥	014c  
पतितः शोच्यते राजन्निर्धनश्चापि शोच्यते ।	015a  
विशेषं नाधिगच्छामि पतितस्याधनस्य च ॥	015c  
अर्थेभ्यो हि विवृद्धेभ्यः सम्भृतेभ्यस्ततस्ततः ।	016a  
क्रियाः सर्वाः प्रवर्तन्ते पर्वतेभ्य इवापगाः ॥	016c  
अर्थाद्धर्मश्च कामश्च स्वर्गश्चैव नराधिप ।	017a  
प्राणयात्राऽपि लोकस्य विना ह्यर्थं न सिद्ध्यति ॥	017c  
अर्थेन हि विहीनस्य पुरुषस्याल्पमेधसः ।	018a  
विच्छिद्यन्ते क्रियाः सर्वा ग्रीष्मे कुसरितो यथा ॥	018c  
यस्यार्थास्तस्य मित्राणि यस्यार्थास्तस्य बान्धवाः ।	019a  
यस्यार्थाः स पुमाल्ँलोके यस्यार्थाः स च पण्डितः ॥	019c  
अधनेनार्थकामेन नार्थः शक्यो विधित्सितुम् ।	020a  
अर्थैरर्था निबध्यन्ते गजैरिव महागजाः ॥	020c  
धर्मः कामश्च स्वर्गश्च हर्षः क्रोधः श्रुतं दमः ।	021a  
अर्थादेतानि सर्वाणि प्रवर्तन्ते नराधिप ॥	021c  
धनात्कुलं प्रभवति धनाद्धर्मः प्रवर्धते ।	022a  
नाधनस्यास्त्ययं लोको न परः पुरुषोत्तम ॥	022c  
नाधनो धर्मकृत्यानि यथावदनुतिष्ठति ।	023a  
धनाद्धि धर्मः स्रवति शैलादभिनदी यथा ॥	023c  
यः कृशार्थः कृशगवः कृशभृत्यः कृशातिथिः ।	024a  
स वै राजन्कृशो नाम न शरीरकृशः कृशः ॥	024c  
अवेक्षस्व यथान्यायं पश्य देवासुरं यथा ।	025a  
राजन्किमन्यज्ज्ञातीनां वधाद्गृध्यन्ति देवताः ॥	025c  
न चेद्धर्तव्यमन्यस्य कथं तद्धर्ममारभेत् ।	026a  
एतावानेव वेदेषु निश्चयः कविभिः कृतः ॥	026c  
अध्येतव्या त्रयी नित्यं भवितव्यं विपश्चिता ।	027a  
सर्वथा धनमाहार्यं यष्टव्यं चापि यत्नतः ॥	027c  
द्रोहाद्देवैरवाप्तानि दिवि स्थानानि सर्वशः ।	028a  
द्रोहात्किमन्यज्ज्ञातीनां गृध्यन्ते येन देवताः ॥	028c  
इति देवा व्यवसिता वेदवादाश्च शाश्वताः ।	029a  
अधीयन्तेऽध्यापयन्ते यजन्ते याजयन्ति च ॥	029c  
कृत्स्नं तदेव तच्छ्रेयो यदप्याददतेऽन्यतः ।	030a  
न पश्यामोऽनपकृतं धनं किञ्चित्क्वचिद्वयम् ॥	030c  
एवमेव हि राजानो यजन्ति पृथिवीमिमाम् ।	031a  
जित्वा ममेयं ब्रुवते पुत्रा इव पितुर्धनम् ॥	031c  
राजर्षयोऽपि ते स्वर्ग्या धर्मो ह्येषां निरुच्यते ॥	032ac  
यथैव पूर्णादुदधेः स्यन्दन्त्यापो दिशो दश ।	033a  
एवं राजकुलाद्वित्तं पृथिवीं प्रतितिष्ठति ॥	033c  
आसीदियं दिलीपस्य नृगस्य नहुषस्य च ।	034a  
अम्बरीषस्य मान्धातुः पृथिवी सा त्वयि स्थिता ॥	034c  
स त्वां द्रव्यमयो यज्ञः सम्प्राप्तः सर्वदक्षिणः ।	035a  
तं चेन्न यजसे राजन्प्राप्तस्त्वं राज्यकिल्बिषम् ॥	035c  
येषां राजाऽश्वमेधेन यजते दक्षिणावता ।	036a  
उपेत्य तस्यावभृथे पूताः सर्वे भवन्ति ते ॥	036c  
विश्वरूपो महादेवः सर्वमेधे महामखे ।	037a  
जुहाव सर्वभूतानि तथैवात्मानमात्मना ॥	037c  
शाश्वतोऽयं भूतिपथो नास्त्यन्तमनुशुश्रुम ।	038a  
महाजनपथं गन्ता मा राजन्कुपथं गमः ॥ 	038c  

इति श्रीमन्महाभारते शान्तिपर्वणि राजधर्मपर्वणि अष्टमोऽध्यायः ॥ 8 ॥

12-8-1 दृढौ युक्तिशक्त्युपेतौ वादपराक्रमावुक्तिविक्रमौ यस्य स तथा ॥ 12-8-2 दर्शयन्नैन्द्रमात्मानमिति ड. थ. द. पाठः ॥ 12-8-5 क्लीबस्य स्वीयवधे कातरस्य । दीर्घसूत्रस्य परवधे अलसस्य ॥ 12-8-6 यः पुमान्हतस्वस्तिर्नष्टकल्याणः । अकिञ्चनो दरिद्रः । अतएव कमात्सर्वलोकेषु न विख्यातः । पुत्रपशुसंहितः पुत्रादिभिराश्लिष्टश्च न भवति । स भैक्षम् आजिजीविषेदुपजीवितुमिच्छेत् । स कर्मणा पौरुषेण कस्यचिदपि परस्य । समारभ्यन्त इति समारम्भा अर्थास्तान्नैव बुभूषेत नैव प्राप्तुमिच्छेत् । त्वं तु प्राप्तकल्याणः सम्पन्नः ख्यातः पुत्राद्याश्लिष्टश्च पौरुषेणार्थांल्लब्ध्वा भैक्ष्येण जीवितुमिच्छसीति विपर्यस्तबुद्धिरसीति भावः | यो नाजिजीविषेद्भैक्षं कर्मणा येन केनचित् । समारम्भाद्वुभूषेत हतस्वस्तिरकिञ्चनः । इति ट. ड. पाठः । यो ह्याजिजीविषेद्भैक्षं कर्मणा नैव केनचित् । इति थ. पाठः । यो सर्वलोकेन विख्यातो न पुत्रपशुसंहितः । कापालीं नृप पापिष्ठां वृत्तिमास्थाय जीवतीति ट. ड. थ. द. पाठः ॥ 12-8-7 कापालीं भिक्षापात्रवतीम् । सन्त्यज्य राज्यमृद्धिं त्वां लोकोऽयं प्रवदिष्यतीति ट. ड. पाठः ॥ 12-8-8 सर्वारम्भान्सर्वार्थान्धर्मादीन् प्राकृतवन्मूढवत् ॥ 12-8-11 आकिञ्चन्यं मुनीनां च राज्यादप्यधिकं मतमिति यद्वाक्यं तदुद्दिश्य नहुषो राजा अधनतामिह धिगस्त्वित्यब्रवीत् । अधने धनाभावे निमित्ते सति पुरुषो नृशंसं कर्म कृत्वा जीवतीति दारिद्र्यं पापहेतुत्वान्निन्दितवानित्यर्थः । आकिञ्चन्यमहीनस्य मृत्यवे इति ट. ड. थ. पाठः ॥ 12-8-25 यत्तूक्तं ज्ञातीनां परस्परं युद्धे हतानां हन्तॄणां च श्रेयो नास्तीति तच्छिष्टाचारदर्शनेन दूषयति । अवेक्षस्वेत्यादिना ॥ 12-8-26 अन्यस्य परस्य धनं चेन्न हर्तव्यं तत्तर्हि राजा कथं धर्ममाचरेत् । तस्य वृत्त्यन्तराभावान्न कथञ्चिदित्यर्थः ॥ 12-8-32 निरुच्यते उत्कृष्टत्वेन कीर्त्यते ॥ 12-8-33 स्यन्दन्ति प्रस्रवन्ति ॥
