अध्यायः 293

भीष्मेण युधिष्ठिरम् प्रति श्रेयःसाधनानां कथनम् ॥ 1 ॥
युधिष्ठिर उवाच	001  
अतत्त्वज्ञस्य शास्त्राणां सन्ततं संशयात्मनः ।	001a  
अकृतव्यवसायस्य श्रेयो ब्रूहि पितामह ॥	001c  
भीष्म उवाच	002  
गुरुपूजा च सततं वृद्धानां पर्युपासनम् ।	002a  
श्रवणं चैव विद्यानां कूटस्थं श्रेय उच्यते ॥	002c  
अत्राप्युदाहरन्तीममितिहासं पुरातनम् ।	003a  
गालवस्य च संवादं देवर्षेर्नारदस्य च ॥	003c  
वीतमोहक्लमं विप्रं ज्ञानतृप्तं जितेन्द्रियः ।	004a  
श्रेयस्कामो यतात्मानं नारदं गालवोऽब्रवीत् ॥	004c  
यैः कैश्चित्सम्मतो लोके गुणैश्च पुरुषो नृषु ।	005a  
भवत्यनपगान्सर्वांस्तान्गुणाल्ँलक्षयामहे ॥	005c  
भवानेवंविधोऽस्माकं संशयं छेत्तुमर्हति ।	006a  
अमूढश्चिरमूढानां लोकतत्त्वमजानताम् ॥	006c  
ज्ञाने ह्येवं प्रवृत्तिः स्यात्कार्याणामविशेषतः ।	007a  
यत्कार्यं न व्यवस्यामस्तद्भवान्वक्तुमर्हति ॥	007c  
भगवन्नाश्रमाः सर्वे पृथगाचारदर्शिनः ।	008a  
इदं श्रेय इदं श्रेय इति सर्वे प्रबोधिताः ॥	008c  
तांस्तु विप्रस्थितान्दृष्ट्वा शास्त्रैः शास्त्राभिनन्दिनः ।	009a  
स्वशास्त्रैः परितुष्टाश्च श्रेयो नोपलभामहे ॥	009c  
शास्त्रं यदि भवेदेकं श्रेयो व्यक्तं भवेत्तदा ।	010a  
शास्त्रैश्च बहुभिर्भूयः श्रेयो गुह्यं प्रवेशितम् ॥	010c  
एतस्मात्कारणाच्छ्रेयो गहनं प्रतिभाति मे ।	011a  
ब्रवीतु भगवांस्तन्मे उपसन्नोस्म्यधीहि भो ॥	011c  
नारद उवाच	012  
आश्रमास्तात चत्वारो यथा सङ्कल्पिताः पृथक् ।	012a  
तान्सर्वाननुपश्य त्वं समाश्रित्यैव गालव ॥	012c  
तेषान्तेषां तथाहि त्वमाश्रमाणां ततस्ततः ।	013a  
नानारूपं गुणोद्देशं पश्य विप्रस्थितं पृथक् ॥	013c  
न यान्ति चैव ते सम्यगभिप्रेतमसंशयम् ।	014a  
अन्येऽपश्यंस्तथा सम्यगाश्रमाणां परां गतिम् ॥	014c  
यत्तु निःश्रेयसं सम्यक्तच्चैवासंशयात्मकम् ।	015a  
अनुग्रहं च मित्राणाममित्राणां च निग्रहम् ॥	015c  
सङ्ग्रहं च त्रिवर्गस्य श्रेय आहुर्मनीषिणः ।	016a  
निवृत्तिः कर्मणः पापात्सततं पुण्यशीलता ॥	016c  
सद्भिश्च समुदाचारः श्रेय एतदसंशयम् ।	017a  
मार्दवं सर्वभूतेषु व्यवहारेषु चार्जवम् ॥	017c  
वाक्चैव मधुरा प्रोक्ता श्रेय एतदसंशयम् ।	018a  
देवताभ्यः पितृभ्यश्च संविभागोऽतिथिष्वपि ॥	018c  
असन्त्यागश्च भृत्यानां श्रेय एतदसंशयम् ।	019a  
सत्यस्य वचनं श्रेयः सत्यज्ञानं तु दुष्करम् ॥	019c  
यद्भूतहितमत्यन्तमेतत्सत्यं ब्रवीम्यहम् ।	020a  
अहङ्कारस्य च त्यागः प्रमादस्य च निग्रहः ॥	020c  
सन्तोषश्चैकचर्या च कूटस्थं श्रेय उच्यते ।	021a  
धर्मेण वेदाध्ययनं वेदाङ्गानां तथैव च ॥	021c  
ज्ञानार्थानां च जिज्ञासा श्रेय एतदसंशयम् ।	022a  
शब्दरूपरसस्पर्शान्सह गन्धेन केवलान् ॥	022c  
नात्यर्थमुपसेवेत श्रेयसोर्थी कथञ्चन ॥	023ac  
नक्तञ्चर्यां दिवास्वप्नमालस्यं पैशुनं मदम् ।	024a  
अतियोगमयोगं च श्रेयसोर्थी परित्यजेत् ॥	024c  
आत्मोत्कर्षं न मार्गेत परेषां परिनिन्दया ।	025a  
स्वगुणैरेव मार्गेति विप्रकर्षं पृथग्जनात् ॥	025c  
निर्गुणास्त्वेव भूयिष्ठमात्मसम्भाविता नराः ।	026a  
दोषैरन्यान्गुणवतः क्षिपन्त्यात्मगुणक्षयात् ॥	026c  
अनूच्यमानास्तु पुनस्ते मन्यन्ते महाजनात् ।	027a  
गुणवत्तरमात्मानं स्वेन मानेन दर्पिताः ॥	027c  
अब्रुवन्कस्यचिन्निन्दामात्मपूजामवर्णयन् ।	028a  
विपश्चिद्गुणसम्पन्नः प्राप्नोत्येव महद्यशः ॥	028c  
अब्रुवन्वाऽतिसुरभिर्गन्धः सुमनसां शुचिः ।	029a  
तथैवाव्याहरन्भाति विमलो भानुरम्बरे ॥	029c  
एवमादीनि चान्यानि परित्यक्तानि मेधया ।	030a  
ज्वलन्ति यशसा लोके यानि न व्याहरन्ति च ॥	030c  
न लोके दीप्यते मूर्खः केवलात्मप्रशंसया ।	031a  
अपि चापिहितः श्वभ्रे कृतविद्यः प्रकाशते ॥	031c  
असदुच्चैरपि प्रोक्तः शब्दः समुपशाम्यति ।	032a  
दीप्यते त्वेव लोकेषु शनैरपि सुभाषितम् ॥	032c  
मूढानामवलिप्तानामसारं भाषितं बहु ।	033a  
दर्शयत्यन्तरात्मानमग्निरूपमिवांशुमान् ॥	033c  
एतस्मात्कारणात्प्रज्ञां मृगयन्ते पृथग्विधाम् ।	034a  
प्रज्ञालाभो हि भूतानामुत्तमः प्रतिभाति मे ॥	034c  
नापृष्टः कस्यचिद्ब्रूयान्नाप्यन्यायेन पृच्छतः ।	035a  
जानन्नपि च मेधावी जडवत्समुपाविशेत् ॥	035c  
ततो वासं परीक्षेत धर्मनित्येषु साधुषु ।	036a  
मनुष्येषु वदान्येषु स्वधर्मनिरतेषु च ॥	036c  
चतुर्णां यत्र वर्णानां धर्मव्यतिकरो भवेत् ।	037a  
न तत्र वासं कुर्वीत श्रेयोर्थी वै कथञ्चन ॥	037c  
निरारम्भोऽप्ययमिह यथालब्धोपजीवनः ।	038a  
पुण्यं पुण्येषु विमलं पापं पापेषु चाप्नुयात् ॥	038c  
अपामग्नेस्तथेन्दोश्च स्पर्शं वेदयते यथा ।	039a  
तथा पश्यामहे स्पर्शमुभयोः पुण्यपापयोः ॥	039c  
अपश्यन्तोऽन्यविषयं भुञ्जते विघसाशिनः ।	040a  
भुञ्जानाश्चान्यविषयान्विषयान्विद्धि कर्मणाम् ॥	040c  
यत्रागमयमानानामसत्कारेण पृच्छताम् ।	041a  
प्रब्रूयाद्ब्रह्मणो धर्मं त्यजेत्तं देशमात्मवान् ॥	041c  
शिष्योपाध्यायिका वृत्तिर्यत्र स्यात्सुसमाहिता ।	042a  
यथावच्छास्त्रसम्पन्ना कस्तं देशं परित्यजेत् ॥	042c  
आकाशस्था ध्रुवं यत्र दोषं ब्रूयुर्विपश्चिताम् ।	043a  
आत्मपूजाभिकामो वै को वसेत्तत्र पण्डितः ॥	043c  
यत्र संलोडिता लुब्धैः प्रायशो धर्मसेतवः ।	044a  
प्रदीप्तमिव चेलान्तं कस्तं देशं न सन्त्यजेत् ॥	044c  
यत्र धर्ममनाशङ्काश्चरेयुर्वीतमत्सराः ।	045a  
भवेत्तत्र वसेच्चैव पुण्यशीलेषु साधुषु ॥	045c  
धर्ममर्थनिमित्तं च चरेयुर्यत्र मानवाः ।	046a  
न ताननुवसेज्जातु ते हि पापकृतो जनाः ॥	046c  
कर्मणां यत्र पापेन वर्तन्ते जीवितेप्सवः ।	047a  
व्यवधावेत्ततस्तूर्णं ससर्पाच्छरणादिव ॥	047c  
येन खट्वां समारूढः कर्मणाऽनुशयी भवेत् ।	048a  
आदितस्तन्न कर्तव्यमिच्छता भवमात्मनः ॥	048c  
यत्र राजा च राज्ञश्च पुरुषाः प्रत्यनन्तराः ।	049a  
कुटुम्बिनामग्रभुजस्त्यजेत्तद्राष्ट्रमात्मवान् ॥	049c  
श्रोत्रियास्त्वग्रभोक्तारो धर्मनित्याः सनातनाः ।	050a  
याजनाध्यापने युक्ता यत्र तद्राष्ट्रमावसेत् ॥	050c  
स्वाहास्वधावषट्कारा यत्र सम्यगनुष्ठिताः ।	051a  
अजस्रं चैव वर्तन्ते वसेत्तत्राविचारयन् ॥	051c  
अशुचीन्यत्र पश्येत ब्राह्मणान्वृत्तिकर्शितान् ।	052a  
त्यजेत्तद्राष्ट्रमासन्नमुपसृष्टमिवामिषम् ॥	052c  
प्रीयमाणा नरा यत्र प्रयच्छेयुरयाचिताः ।	053a  
स्वस्थचित्तो वसेत्तत्र कृतकृत्य इवात्मवान् ॥	053c  
दण्डो यत्राविनीतेषु सत्कारश्च कृतात्मसु ।	054a  
चरेत्तत्र वसेच्चैव पुण्यशीलेषु साधुषु ॥	054c  
उपसृष्टेषु दान्तेषु दुराचारेषु साधुषु ।	055a  
अविनीतेषु लुब्धेषु सुमहद्दण्डधारणम् ॥	055c  
यत्र राजा धर्मनित्यो राज्यं धर्मेण पालयेत् ।	056a  
अपास्य कामान्कामेशो वसेत्तत्राविचारयन् ॥	056c  
यथाशीला हि राजानः सर्वान्विषयवासिनः ।	057a  
श्रेयसा योजयत्याशु श्रेयसि प्रत्युपस्थिते ॥	057c  
पृच्छतस्ते मया तात श्रेय एतदुदाहृतम् ।	058a  
न हि शक्यं प्रधानेन श्रेयः सङ्ख्यातुमात्मनः ॥	058c  
एवं प्रवर्तमानस्य वृत्तिं प्राणिहितात्मनः ।	059a  
तपसैवेह बहुलं श्रेयो व्यक्तं भविष्यति ॥ 	059c  

इति श्रीमन्महाभारते शान्तिपर्वणि मोक्षधर्मपर्वणि त्रिनवत्यधिकद्विशततमोऽध्यायः ॥ 293 ॥

12-293-2 श्रवणं चैव शास्त्राणामिति झ. पाठः ॥ 12-293-4 श्रेयस्कामं जितात्मानमिति थ. पाठः ॥ 12-293-7 प्रवृत्तिः स्यात्कार्याकार्ये विजानत इति ध. पाठः ॥ 12-293-9 नानाविधा गिरस्तास्तु दृष्ट्वा शास्त्राभिनन्दिन इति ध. पाठः ॥ 12-293-11 श्रेयः कलिलं प्रति भाति मे इति झ. पाठः । उपपन्नोस्म्यधीहि भो इति ध. पाठः ॥ 12-293-14 ऋजु पश्यन्ति ये सम्यगिति ध. पाठः ॥ 12-293-19 असन्त्यागश्च भूतानामिति ध. पाठः ॥ 12-293-20 प्रणयस्य च निग्रह इति ध. पाठः ॥ 12-293-22 वेद्यार्थानां च जिज्ञासेति ध. पाठः ॥ 12-293-37 कर्मव्यतिकरो भवेदिति ध. पाठः ॥ 12-293-43 आकारं गूहमानाय दोषान्ब्रूयुर्विपश्चिताम् इति ध. पाठः ॥ 12-293-45 धर्मशीलेषु साधुष्विति ध. पाठः ॥ 12-293-48 इच्छता हितमात्मन इति ध. पाठः ॥ 12-293-55 ये दान्तेषु उपसृष्टाः सक्रोधास्तेषु येच साधुषु दुराचारास्तेषु । उपसृष्टेष्वदान्तेषु दुराचारेष्वसाधुष्विति ध. पाठः ॥ 12-293-59 वृत्तिं प्रणिहितात्मन इति ध. पाठः ॥
