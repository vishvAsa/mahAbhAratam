अध्यायः 234

भीष्मेण युधिष्ठिरम् प्रति विपदि धैर्यालम्बनस्य सुखसाधनताप्रतिपादकबलिशक्रसंवादानुवादः ॥ 1 ॥
युधिष्ठिर उवाच 	001  
मग्नस्य व्यसने कृच्छ्रे किं श्रेयः पुरुषस्य हि ।	001a  
बन्धुनाशे महीपाल राज्यनाशेऽथवा पुनः ॥	001c  
त्वं हि नः परमो वक्ता लोकेऽस्मिन्भरतर्षभ ।	002a  
एतद्भवन्तं पृच्छामि तन्मे त्वं वक्तुमर्हसि ॥	002c  
भीष्म उवाच 	003  
पुत्रदारैः सुखैश्चैव वियक्तस्य धनेन च ।	003a  
मग्नस्य व्यसने कृच्छ्रे धृतिः श्रेयस्करी नृप ।	003c  
धैर्येण युक्तस्य सतः शरीरं न विशीर्यते ॥	003e  
[विशोकता सुखं धत्ते धत्ते चारोग्यमुत्तमम् ।]	004a  
आरोग्याच्च शरीरस्य स पुनर्विन्दते श्रियम् ॥	004c  
यश्च प्राज्ञो नरस्तात सात्विकीं वृत्तिमास्थितः ।	005a  
तस्यैश्वर्यं च धैर्यं च व्यवसायश्च कर्मसु ॥	005c  
अत्रैवोदाहरन्तीममितिहासं पुरातनम् ।	006a  
बलिवासवसंवादं पुनरेव युधिष्ठिर ॥	006c  
वृत्ते देवासुरे युद्धे दैत्यदानवसङ्क्षये ।	007a  
विष्णुक्रान्तेषु लोकेषु देवराजे शतक्रतौ ॥	007c  
इज्यमानेषु देवेषु चातुर्वर्ण्ये व्यवस्थिते ।	008a  
समृध्यमाने त्रैलोक्ये प्रीतियुक्ते स्वयम्भुवि ॥	008c  
रुद्रैर्वसुभिरादित्यैरश्विभ्यामपि चर्षिभिः ।	009a  
गन्धर्वैर्भुजगेन्द्रैश्च सिद्धैश्चान्यैर्वृतः प्रभुः ॥	009c  
चतुर्दन्तं सुदान्तं च वारणेन्द्रं श्रिया वृतम् ।	010a  
आरुह्यैरावणं शक्रस्त्रैलोक्यमनुसंययौ ॥	010c  
स कदाचित्समुद्रान्ते कस्मिंश्चिद्गिरिगह्वरे ।	011a  
बलिं वैरोचनिं वज्री ददर्शोपससर्प च ॥	011c  
तमैरावतमूर्धस्थं प्रेक्ष्य देवगणैर्वृतम् ।	012a  
सुरेन्द्रमिन्द्रं दैत्येन्द्रो न शुशोच न विव्यथे ॥	012c  
दृष्ट्वा तमविकारस्थं तिष्ठन्तं निर्भयं बलिम् ।	013a  
अधिरूढो द्विपश्रेष्ठमित्युवाच शतक्रतुः ॥	013c  
दैत्य न व्यथसे शौर्यादथवा वृद्धसेवया ।	014a  
तपसा भावितत्वाद्वा सर्वथैतत्सुदुष्करम् ॥	014c  
शत्रुभिर्वशमानीतो हीनः स्थानादनुत्तमात् ।	015a  
वैरोचने किमाश्रित्य शोचितव्ये न शोचसि ॥	015c  
श्रैष्ठ्यं प्राप्य स्वजातीनां भुक्त्वा भोगाननुत्तमान् ।	016a  
हृतस्वरत्नराज्यस्त्वं ब्रूहि कस्मान्न शोचसि ॥	016c  
ईश्वरो हि पुरा भूत्वा पितृपैतामहे पदे ।	017a  
तत्त्वमद्य हृतं दृष्ट्वा सपत्नैः किं न शोचसि ॥	017c  
बद्धश्च वारुणैः पाशैर्वज्रेण च समाहतः ।	018a  
हृतदारो हृतधनो ब्रूहि कस्मान्न शोचसि ॥	018c  
नष्टश्रीर्विभवभ्रष्टो यन्न शोचसि दुष्करम् ।	019a  
त्रैलोक्यराज्यनाशे हि कोऽन्यो जीवितुमुत्सहेत् ॥	019c  
एतच्चान्यच्च परुषं ब्रुवन्तं परिभूय तम् ।	020a  
श्रुत्वा दुःखमसम्भ्रान्तो बलिर्वैरोचनोऽब्रवीत् ॥	020c  
निगृहीते मयि भृशं शक्र किं कत्थितेन ते ।	021a  
वज्रमुद्यम्य तिष्ठन्तं पश्यामि त्वां पुरन्दर ॥	021c  
अशक्तः पूर्वमासीस्त्वं कथञ्चिच्छक्ततां गतः ।	022a  
कस्त्वदन्य इमां वाचं सुक्रूरां वक्तुमर्हति ॥	022c  
यस्तु शत्रोर्वशस्थस्य शक्तोऽपि कुरुते दयाम् ।	023a  
हस्तप्राप्तस्य वीरस्य तं चैव पुरुषं विदुः ॥	023c  
अनिश्चयो हि युद्धेषु द्वयोर्विवदमानयोः ।	024a  
एकः प्राप्नोति विजयमेकश्चैव पराजयम् ॥	024c  
मा च ते भूत्स्वभावोऽयं मयि दानवपुङ्गवे ।	025a  
ईश्वरः सर्वभूतानां विक्रमेण जितो बलात् ॥	025c  
नैतदस्मत्कृतं शक्र नैतच्छक्र कृतं त्वया ।	026a  
यत्त्वमेवं गतो वज्रिन्यद्वाऽऽप्येवं गता वयम् ॥	026c  
अहमासं यथाऽद्य त्वं भविता त्वं यथा वयम् ।	027a  
मावमंस्था मया कर्म दुष्कृतं कृतमित्युत ॥	027c  
सुखदुःखे हि पुरुषः पर्यायेणाधिगच्छति ।	028a  
पर्यायेणासि शक्रत्वं प्राप्तः शक्र न कर्मणा ॥	028c  
कालः काले नयति मां त्वां च कालो नयत्ययम् ।	029a  
तेनाहं त्वं यथा नाद्य त्वं चापि न यथा वयम् ॥	029c  
न मातृपितृशुश्रूषा न च दैवतपूजनम् ।	030a  
नान्यो गुणसमाचारः पुरुषस्य सुखावहः ॥	030c  
न विद्या न तपो दानं न मित्राणि न बान्धवाः ।	031a  
शक्नुवन्ति परित्रातुं नरं कालेन पीडितम् ॥	031c  
नागामिनमनर्थं हि प्रतिघातशतैरपि ।	032a  
शक्नुवन्ति प्रतिव्योढुमृते बुद्धिबलान्नराः ॥	032c  
पर्यायैर्हन्यमानानां परित्राता न विद्यते ।	033a  
इदं तु दुःखं यच्छक्र कर्ताऽहमिति मन्यसे ॥	033c  
यदि कर्ता भवेत्कर्ता न क्रियेत कदाचन ।	034a  
यस्मात्तु क्रियते कर्ता तस्मात्कर्ताऽप्यनीश्वरः ॥	034c  
कालेन त्वाऽहमजयं कालेनाहं जितस्त्वया ।	035a  
गन्ता गतिमतां कालः कालः कलयति प्रजाः ॥	035c  
इन्द्र प्राकृतया बुद्ध्या प्रलपन्नावबुद्ध्यसे ।	036a  
केचित्त्वां बहुमन्यन्ते श्रैष्ठ्यं प्राप्तं स्वकर्मणा ॥	036c  
कथमस्मद्विधो नाम जानल्ँलोकप्रवृत्तयः ।	037a  
कालेनाभ्याहतः शोचेन्मुह्येद्वाऽप्यथविभ्रमेत् ॥	037c  
कथं कालपरीतस्य मम वा मद्विधस्य वा ।	038a  
बुद्धिर्व्यसनमासाद्य भिन्ना नौरिव सीदति ॥	038c  
अहं च त्वं च ये चान्ये भविष्यन्ति सुराधिपाः ।	039a  
ते सर्वे शक्र यास्यन्ति मार्गमिन्द्रशतैर्गतम् ॥	039c  
त्वामप्येवं सुदुर्धर्षं ज्वलन्तं परया श्रिया ।	040a  
काले परिणते कालः कलयिष्यति मामिव ॥	040c  
बहूनीन्द्रसहस्राणि दैवतानां युगे युगे ।	041a  
अभ्यतीतानि कालेन कालो हि दुरतिक्रमः ॥	041c  
इदं तु लब्ध्वा संस्थानमात्मानं बहु मन्यसे ।	042a  
सर्वभूतभवं देवं ब्रह्माणमिव शाश्वतम् ॥	042c  
न चेदमचलं स्थानमनन्तं वाऽपि कस्यचित् ।	043a  
त्वं तु बालिशया बुद्ध्या ममेदमिति मन्यसे ॥	043c  
अविश्वस्ते विश्वसिषि मन्यसे वाऽध्रुवे ध्रुवम् ।	044a  
नित्यं कालपरीतात्मा भवत्येवं सुरेश्वर ॥	044c  
ममेयमिति मोहात्त्वं राजश्रियमभीप्ससि ।	045a  
नेयं तव न चास्माकं न चान्येषां स्थिरा मता ॥	045c  
अतिक्रम्य बहूनन्यांस्त्वयि तावदियं गता ।	046a  
कञ्चित्कालमियं स्थित्वा त्वयि वासव चञ्चला ॥	046c  
गौर्निवासमिवोत्सृज्य पुनरन्यं गमिष्यति ।	047a  
सुरेशा ये ह्यतिक्रान्तास्तान्न सङ्ख्यातुमुत्सहे ॥	047c  
त्वत्तो बहुतराश्चान्ये भविष्यन्ति पुरन्दर ।	048a  
सवृक्षौषधिगुल्मेयं ससरित्पर्वताकरा ॥	048c  
तानिदानीं न पश्यामि यैर्भुक्तेयं पुरा मही ।	049a  
पृथुरैलो मयो भीमो नरकः शम्बरस्तथा ॥	049c  
अश्वग्रीवः पुलोमा च स्वर्भानुरमितप्रभः |	050a  
प्रह्लादो नमुचिर्दक्षो विप्रचित्तिर्विरोचनः ॥	050c  
ह्रीनिषेवः सुहोत्रश्च भूरिहा पुष्पवान्वृषः ।	051a  
सत्येषुर्ऋषभो बाहुः कपिलाश्वो निरूपकः ॥	051c  
बाणः कार्तस्वरो वह्निर्विश्वदंष्ट्रोऽथ नैर्ऋतिः ।	052a  
सङ्कोचोऽथ वरीताक्षो वराहाश्वो रुचिप्रभः ॥	052c  
विश्वजित्प्रतिरूपश्च वृषाण्डो विष्करो मधुः ।	053a  
हिरण्यकशिपुश्चैव कैटभश्चैव दानवः ॥	053c  
दैतेया दानवाश्चैव सर्वे ते नैर्ऋतैः सह ।	054a  
एते चान्ये च बहवः पूर्वे पूर्वतराश्च ये ॥	054c  
दैत्येन्द्रा दानवेन्द्राश्च यांश्चान्याननुशुश्रुम ।	055a  
बहवः पूर्वदैत्येन्द्राः सन्त्यज्य पृथिवीं गताः ॥	055c  
कालेनाभ्याहताः सर्वे कालो हि बलवत्तरः ।	056a  
सर्वैः क्रतुशतैरिष्टं न त्वमेकः शतक्रतुः ॥	056c  
सर्वे धर्मपराश्चासन्सर्वे सततसत्रिणः ।	057a  
अन्तरिक्षचराः सर्वे सर्वेऽभिमुखयोधिनः ॥	057c  
सर्वे संहननोपेताः सर्वे परिघबाहवः ।	058a  
सर्वे मायाशतधराः सर्वे ते कामरूपिणः ।	058c  
सर्वे समरमासाद्य न श्रूयन्ते पराजिताः ॥	058e  
सर्वे सत्यव्रतपराः सर्वे कामविहारिणः ।	059a  
सर्वे वेदव्रतपराः सर्वे चैव बहुश्रुताः ॥	059c  
सर्वे सम्मतमैश्वर्यमीश्वराः प्रतिपेदिरे ।	060a  
न चैश्वर्यमदस्तेषां भूतपूर्वो महात्मनाम् ॥	060c  
सर्वे यथार्हदातारः सर्वे विगतमत्सराः ।	061a  
सर्वे सर्वेषु भूतेषु यथावत्प्रतिपेदरे ॥	061c  
सर्वे दाक्षायणीपुत्राः प्राजपत्या महाबलाः ।	062a  
ज्वलन्तः प्रतपन्तश्च कालेन प्रतिसंहृताः ॥	062c  
त्वं चैवेमां यदा भुक्त्वा पृथिवीं त्यक्ष्यसे पुनः ।	063a  
न शक्ष्यसि तदा शक्र नियन्तुं शोकमात्मनः ॥	063c  
मुञ्चेच्छां कामभोगेषु मुञ्जेमं श्रीभवं मदम् ।	064a  
एवं स्वराज्यनाशे त्वं शोकं सम्प्रसहिष्यसि ॥	064c  
शोककाले शुचो मा त्वं हर्षकाले च मा हृषः ।	065a  
अतीतानागतं हित्वा प्रत्युत्पन्नेन वर्तय ॥	065c  
मां चेदभ्यागतः कालः सदा युक्तमतन्द्रितः ।	066a  
क्षमस्व न चिरादिन्द्र त्वामप्युपगमिष्यति ॥	066c  
त्रासयन्निव देवेन्द्र वाग्भिस्तक्षसि मामिह ।	067a  
संयते मयि नूनं त्वमात्मानं बहु मन्यसे ॥	067c  
कालः प्रथममायान्मां पश्चात्त्वामनुधावति ।	068a  
तेन गर्जसि देवेन्द्र पूर्वं कालहते मयि ॥	068c  
को हि स्थातुमलं लोके मम क्रुद्धस्य संयुगे ।	069a  
कालस्तु बलवान्प्राप्तस्तेन तिष्ठसि वासव ॥	069c  
यत्तद्वर्षसहस्रान्तं तूर्णं भवितुमर्हति ।	070a  
यथा मे सर्वगात्राणि न सुस्थानि महौजसः ॥	070c  
अहमैन्द्राच्च्युतः स्थानात्त्वमिन्द्रः प्रकृतो दिवि ।	071a  
सुचित्रे जीवलोकेऽस्मिन्नुपास्यः कालपर्ययः ॥	071c  
किं हि कृत्वा स्वमिन्द्रोऽद्य किं वा कृत्वा वयं च्युताः ।	072a  
कालः कर्ता विकर्ता च सर्वमन्यदकारणम् ॥	072c  
नाशं विनाशमैश्वर्यं सुखदुःखे भवाभवौ ।	073a  
विद्वान्प्राप्यैवमत्यर्थं न प्रहृष्येन्न च व्यथेत् ॥	073c  
त्वमेव हीन्द्र वेत्थास्मान्वेदाहं त्वां च वासव ।	074a  
किं कत्थसे मां किञ्च त्वं कालेन निरपत्रपः ॥	074c  
त्वमेव हि पुरा वेत्थ यत्तदा पौरुषं मम ।	075a  
समरेषु च विक्रान्तं पर्याप्तं तन्निदर्शनम् ॥	075c  
आदित्याश्चैव रुद्राश्च साध्याश्च वसुभिः सह ।	076a  
मया विनिर्जिताः पूर्वं मरुतश्च शचीपते ॥	076c  
त्वमेव शक्र जानासि देवासुरसमागमे ।	077a  
समेता विबुधा भग्नास्तरसा समरे मया ॥	077c  
पर्वताश्चासकृत्क्षिप्ताः सवनाः सवनौकसः ।	078a  
सशृङ्गशिखरा भग्नाः समरे मूर्ध्नि ते मया ॥	078c  
किं नु शक्यं मया कर्तुं कालो हि दुरतिक्रमः ।	079a  
न हि त्वां नोत्सहे हन्तुं सवज्रमपि मुष्टिना ॥	079c  
न तु विक्रमकालोऽयं क्षमाकालोऽयमागतः ।	080a  
तेन त्वां मर्षये शक्र दुर्मर्षणतरस्त्वया ॥	080c  
तं मां परिणते काले परीतं कालवह्निना ।	081a  
नियतं कालपाशेन बद्धं शक्र विकत्थसे ॥	081c  
अयं स पुरुषः श्यामो लोकस्य दुरतिक्रमः ।	082a  
बद्ध्वा तिष्ठति मां रौद्रः पशुं रशनया यथा ॥	082c  
लाभालाभौ सुखं दुःखं कामक्रोधौ भवाभवौ ।	083a  
वधो बन्धप्रमोक्षश्च सर्वं कालेन लभ्यते ॥	083c  
नाहं कर्ता न कर्ता त्वं कर्ता यस्तु सदा प्रभुः ।	084a  
सोयं पचति कालो मां वृक्षे फलमिवागतम् ॥	084c  
यान्येव पुरुषः कुर्वन्सुखैः कालेन युज्यते ।	085a  
पुनस्तान्येव कुर्वाणो दुःखैः कालेन युज्यते ॥	085c  
न च कालेन कालज्ञः स्पृष्टः शोचितुमर्हति ।	086a  
तेन शक्र न शोचामि नास्ति शोके सहायता ॥	086c  
यदा हि शोचतः शोको व्यसनं नापकर्षति ।	087a  
सामर्थ्यं शोचतो नास्तीत्यतोऽहं नाद्य शोचिमि ॥	087c  
भीष्म उवाच 	088  
एवमुक्तः सहस्राक्षो भगवान्पाकशासनः ।	088a  
प्रतिसंहृत्य संरम्भमित्युवाच शतक्रतुः ॥	088c  
सवज्रमुद्यतं बाहुं दृष्ट्वा पाशांश्च वारुणान् ।	089a  
कस्येह न व्यथेद्बुद्धिर्मृत्योरपि जिघांसतः ॥	089e  
सा ते न व्यथते बुद्धिरचला तत्त्वदर्शिनी ।	090a  
व्रुवन्न व्यथसेऽद्य त्वं धैर्यात्सत्यपराक्रम ॥	090c  
को हि विश्वासमर्थेषु शरीरे वा शरीरभृत् ।	091a  
कर्तुमुत्सहते लोके दृष्ट्वा सम्प्रस्थितं जगत् ॥	091c  
अहमप्येवमेवैनं लोकं जानाम्यशाश्वतम् ।	092a  
कालाग्नावाहितं घोरे गुह्ये सततगेऽक्षरे ॥	092c  
न चात्र परिहारोऽस्ति कालस्पृष्टस्य कस्यचित् ।	093a  
सूक्ष्माणां महतां चैव भूतानां परिपच्यताम् ॥	093c  
अनीशस्याप्रमत्तस्य भूतानि पचतः सदा ।	094a  
अनिवृत्तस्य कालस्य क्षयं प्राप्तो न मुच्यते ॥	094c  
अप्रमत्तः प्रमत्तेषु कालो जागर्ति देहिषु ।	095a  
प्रयत्नेनाप्यपक्रान्तो दृष्टपूर्वो न केनचित् ॥	095c  
पुराणः शाश्वतो धर्मः सर्वप्राणभृतां समः ।	096a  
कालो न परिहार्यश्च न चास्यास्ति व्यतिक्रमः ॥	096c  
अहोरात्रांश्च मासांश्च क्षणान्काष्ठा लवान्कलाः ।	097a  
सम्पीडयति यः कालो वृद्धिं वार्धुषिको यथा ॥	097c  
इदमद्य करिष्यामि श्वः कर्ताऽस्मीति वादिनम् ।	098a  
कालो हरति सम्प्राप्तो नदीवेग इव द्रुमम् ॥	098c  
इदानीं तावदेवासौ मया दृष्टः कथं मृतः ।	099a  
इति कालेन ह्रियतां प्रलापः श्रूयते नृणाम् ॥	099c  
नश्यन्त्यर्थास्तथा भोगाः स्थानमैश्वर्यमेव च ।	100a  
जीवितं जीवलोकस्य कालेनागम्य नीयते ॥	100c  
उच्छ्राया विनिपातान्ता भावोऽभावः स एव च ।	101a  
अनित्यमध्रुवं सर्वं व्यवसायो हि दुष्करः ॥	101c  
सा ते न व्यथते बुद्धिरचला तत्त्वदर्शिनी ।	102a  
अहमासं पुरा चेति मनसाऽपि न बुद्ध्यते ॥	102c  
कालेनाक्रम्य लोकेऽस्मिन्पच्यमाने बलीयसा ।	103a  
अज्येष्ठमकनिष्ठं च क्षिप्यमाणो न बुद्ध्यते ॥	103c  
ईर्ष्याभिमानलोभेषु कामक्रोधभयेषु च ।	104a  
स्पृहामोहाभिमानेषु लोकः सक्तो विमुह्यति ॥	104c  
भवांस्तु भावतत्त्वज्ञो विद्वाञ्ज्ञानतपोन्वितः ।	105a  
कालं पश्यति सुव्यक्तं पाणावामलकं यथा ॥	105c  
कालचारित्रतत्त्वज्ञः सर्वशास्त्रविशारदः ।	106a  
वैरोचने कृतार्थोऽसि स्पृहणीयो विजानताम् ॥	106c  
सर्वलोको ह्ययं मन्ये बुद्ध्या परिगतस्त्वया ।	107a  
विहरन्सर्वतोमुक्तो न क्वचिच्च विषीदसि ॥	107c  
रजश्च हि तमश्च त्वां स्पृशते न जितेन्द्रियम् ।	108a  
निष्प्रीतिं नष्टसन्तापमात्मानं त्वमुपाससे ॥	108c  
सुहृदं सर्वभूतानां निर्वैरं शान्तमानसम् ।	109a  
दृष्ट्वा त्वां मम सञ्जाता त्वय्यनुक्रोशिनी मतिः ॥	109c  
नाहमेतादृशं बुद्धं हन्तुमिच्छामि बन्धनैः ।	110a  
आनृशंस्यं परो धर्मो ह्यनुक्रोशश्च मे त्वयि ॥	110c  
मोक्ष्यन्ते वारुणाः पाशास्तवेमे कालपर्ययात् ।	111a  
प्रजानामुपचारेण स्वस्ति तेऽस्तु महासुर ॥	111c  
यदा श्वश्रूं स्नुषा वृद्धां परिचारेण योक्ष्यते ।	112a  
पुत्रश्च पितरं मोहात्प्रेषयिष्यति कर्मसु ॥	112c  
ब्राह्मणैः कारयिष्यन्ति वृषलाः पादधावनम् ।	113a  
शूद्राश्च ब्राह्मणीं भार्यामुपयास्यन्ति निर्भयाः ॥	113c  
वियोनिषु विमोक्ष्यन्ति बीजानि पुरुषा यदा ।	114a  
सङ्करं कांस्यभाण्डैश्च बलिं चैव कुपात्रकैः ॥	114c  
चातुर्वर्ण्यं यदा कृत्स्नममर्यादं भविष्यति ।	115a  
एकैकस्ते तदा पाशः क्रमशः परिमोक्ष्यते ॥	115c  
अस्मत्तस्ते भयं नास्ति समयं प्रतिपालय ।	116a  
सुखी भव निराबाधः स्वस्थचेता निरामयः ॥	116c  
भीष्म उवाच 	117  
तमेवमुक्त्वा भगवाञ्छतक्रतुः प्रतिप्रयातो गजराजवाहनः ।	117a  
विजित्य सर्वानसुरान्सुराधिपो ननन्द हर्षेण बभूव चैकराट् ॥	117c  
महर्षयस्तुष्टुवुरञ्जसा च तं वृषाकपिं सर्वचराचरेश्वरम् ।	118a  
हिमापहो हव्यमुवाह चाध्वरे तथाऽमृतं चार्पितमीश्वरोऽपि हि ॥	118c  
द्विजोत्तमैः सर्वगतैरभिष्टुतो विदीप्ततेजाः शतमन्युरीश्वरः ।	119a  
प्रशान्तचेता मुदितः स्वमालयं त्रिविष्टपं प्राप्य मुमोद वासवः ॥ 	119c  

इति श्रीमन्महाभारते शान्तिपर्वणि मोक्षधर्मपर्वणि चतुस्त्रिंशदधिकद्विशततमोऽध्यायः ॥ 234 ॥

12-234-20 श्रुत्वासुखमसम्भ्रान्त इति झ. ट. थ. पाठः ॥
