अध्यायः 263

स्थाणुवचनाद्ब्रह्मणा लोकदाहककोपाग्नेरन्तर्नियमनम् ॥ 1 ॥ तथा स्वचक्षुरादीन्द्रियेभ्यो जातां मृत्युदेवीम् प्रति प्रजासंहारे नियोजनम् ॥ 2 ॥
स्थाणुरुवाच 	001  
प्रजासर्गनिमित्तं मे कार्यवत्तामिमां प्रभो ।	001a  
विद्धि सृष्टास्त्वया हीमा मा कुप्यासां पितामह ॥	001c  
तव तेजोग्निना देव प्रजा दह्यन्ति सर्वशः ।	002a  
ता दृष्ट्वा मम कारुण्यं मा कुप्यासां जगत्प्रभो ॥	002c  
प्रजापतिरुवाच 	003  
न कुप्ये न च मे कामो नभवेयुः प्रजा इति ।	003a  
लाघवार्थं धरण्यास्तु ततः संहार इष्यते ॥	003c  
इयं हि मां सदा देवी भारार्ता समचोदयत् ।	004a  
संहारार्थं महादेव भारेणाप्सु निमज्जती ॥	004c  
यदाऽहं नाधिगच्छामि बुद्ध्या बहु विचारयन् ।	005a  
संहारमासां वृद्धानां ततो मां क्रोध आविशत् ॥	005c  
स्थाणुरुवाच 	006  
संहारात्त्वं निवर्तस्व मा क्रुधो विबुधेश्वर ।	006a  
मा प्रजाः स्थावरं चैव जङ्गमं च व्यनीनशः ॥	006c  
पल्वलानि च सर्वाणि सर्वं चैव तृणोलपम् ।	007a  
स्थावरं जङ्गमं चैव भूतग्रामं चतुर्विधम् ॥	007c  
अकाले भस्मसाद्भूतं जगत्सर्वमुपप्लुतम् ।	008a  
प्रसीद भगवन्साधो वर एष वृतो मया ॥	008c  
नष्टा न पुनरेष्यन्ति प्रजा ह्येताः कथञ्चन ।	009a  
तस्मान्निवर्ततामेतत्तेन स्वेनैव तेजसा ॥	009c  
उपायमन्यं सम्पश्य भूतानां हितकाम्यया ।	010a  
यथामी जन्तवः सर्वे न दह्येरन्पितामह ॥	010c  
अभावं हि न गच्छेयुरुत्सन्नप्रजनाः प्रजाः ।	011a  
\'पुत्रत्वेनानुसङ्कल्प्ये तदाऽहं तप्य दानवैः ।\'	011c  
अधिदैवे नियुक्तोस्मि त्वया लोकहितेप्सुना ॥	011e  
त्वद्भवं हि जगन्नाथ एतत्स्थावरजङ्गमम् ।	012a  
प्रसाद्य त्वां महादेव याचाम्यावृत्तिजाः प्रजाः ॥	012c  
नारद उवाच 	013  
श्रुत्वा तु वचनं देवः स्थाणोर्नियतवाङ्मनाः ।	013a  
तेजस्तत्सन्निजग्राह पुनरेवान्तरात्मनि ॥	013c  
ततोऽग्निमुपसङ्गृह्य भगवाल्ँलोकपूजितः ।	014a  
प्रवृत्तिं च निवृत्तिं च कल्पयामास वै प्रभुः ॥	014c  
उपसंहरतस्तस्य तमग्निं रोषजं तदा ।	015a  
प्रादुर्बभूव विश्वेभ्यः खेभ्यो नारी महात्मनः ॥	015c  
कृष्णरक्ताम्बरधरा कृष्णनेत्रतलान्तरा ।	016a  
दिव्यकुण्डलसम्पन्ना दिव्याभरणभूषिता ॥	016c  
सा विनिःसृत्य वै खेभ्यो दक्षिणामाश्रिता दिशम् ।	017a  
ददृशाते च तां कन्यां देवौ विश्वेश्वरावुभौ ॥	017c  
तामाहूय तदा देवो लोकानामादिरीश्वरः ।	018a  
मृत्यो इति महीपाल जहि चेमाः प्रजा इति ॥	018c  
त्वं हि संहारबुद्ध्या मे चिन्तिता रुषितेन च ।	019a  
तस्मात्संहर सर्वास्त्वं प्रजाः सजडपण्डिताः ॥	019c  
अविशेषेण चैव त्वं प्रजाः संहर कामिनि ।	020a  
मम त्वं हि नियोगेन श्रेयः परमवाप्स्यसि ॥	020c  
एवमुक्ता तु या देवी मृत्युः कमलमालिनी ।	021a  
प्रदध्यौ दुःखिता बाला साश्रुपातमतीव च ॥	021c  
पाणिभ्यां चैव जग्राह तान्यश्रूणि जनेश्वरः ।	022a  
मानवानां हितार्थाय ययाचे पुनरेव ह ॥ 	022c  

इति श्रीमन्महाभारते शान्तिपर्वणि मोक्षधर्मपर्वणि त्रिषष्ट्यधिकद्विशततमोऽध्यायः ॥ 263 ॥

12-263-1 कार्यवत्तामर्थित्वम् । मा कुप्य कोपं मा कुरु । आसाम् आसु ॥ 12-263-3 नभवेयुर्नश्येयुः ॥ 12-263-7 उलपं तृणविशेषः ॥ 12-263-10 निवर्तेरन्परन्तपेति ध. पाठः थ. ध. पाठः ॥ 12-263-11 अधिदैवे अहङ्काराधिष्ठातृत्वे ॥ 12-263-12 आवृत्तिजाः प्रजा याचामि याचे । आवृत्त्या जाताः । मृत्वा मृत्वा पुनर्जायन्तामित्यर्थः ॥ 12-263-13 सन्निजग्राह संहृतवान् ॥ 12-263-14 प्रवृत्तिं जन्म । निवृत्तिं मरणम् अनेन नात्यन्तं प्रजानामुच्छेदो नाप्यत्यन्तं भूमेर्भार इति दर्शितम् ॥ 12-263-17 उभौ ब्रह्मरुद्रौ ॥ 12-263-22 मृत्योरश्रुपाते युगपत् सर्वभूतक्षयो माभूदिति भावः ॥
