अध्यायः 091

भीष्मेण युधिष्ठिरम् प्रति उचथ्यमान्धातृसंवादानुवादः ॥ 1 ॥
उचथ्य उवाच 	001  
कालवर्षी च पर्जन्यो धर्मचारी च पार्थिवः ।	001a  
सम्पद्यदेषा भवति सा बिभर्ति सुखं प्रजाः ॥	001c  
यो न जानाति निर्हर्तुं वस्त्राणां रजको मलम् ।	002a  
रत्नानि वा शोधयितुं यथा नास्ति तथैव सः ॥	002c  
एवमेतद्द्विजेन्द्राणां क्षत्रियाणां विशां तथा ।	003a  
शूद्रश्चतुर्थो वर्णानां नानाकर्मस्ववस्थितः ॥	003c  
कर्म शूद्रे कृषिर्वैश्ये दण्डनीतिश्च राजनि ।	004a  
ब्रह्मचर्यं तपो मन्त्राः सत्यं चापि द्विजातिषु ॥	004c  
तेषां यः क्षत्रियो वेद पात्राणामिव शोधनम् ।	005a  
शीलदोषान्विनिर्हर्तुं स पिता स प्रजापतिः ॥	005c  
कृतं त्रेता द्वापरश्च कलिश्च भरतर्षभ ।	006a  
राजवृत्तानि सर्वाणि राजैव युगमुच्यते ॥	006c  
चातुर्वर्ण्यं तथा वेदाश्चातुराश्रम्यमेव च ।	007a  
सर्वमेतत्प्रमुह्येत यदा राजा प्रमाद्यति ॥	007c  
अग्नित्रेता त्रयी विद्या यज्ञाश्च सहदक्षिणाः ।	008a  
सर्व एव प्रमुह्यन्ते यदा राजा प्रमाद्यति ॥	008c  
राजैव कर्ता भूतानां राजैव च विनाशकः ।	009a  
धर्मात्मा यः स कर्ता स्यादधर्मात्मा विनाशकः ॥	009c  
राज्ञो भार्याश्च पुत्राश्च बान्धवाः सुहृदस्तथा ।	010a  
समेत्य सर्वे शोचन्ति यदा राजा प्रमाद्यति ॥	010c  
हस्तिनोऽश्वाश्च गावश्चाप्युष्ट्राश्वतरगर्दभाः ।	011a  
अधर्मवृत्ते नृपतौ सर्वे सीदन्ति जन्तवः ॥	011c  
[दुर्बलार्थं बलं सृष्टं धात्रा मान्धातरुच्यते ।	012a  
अबलं तु महद्भूतं यस्मिन्सर्वं प्रतिष्ठितम् ॥	012c  
यश्च भूतं सम्भजते ये च भूतास्तदन्वयाः ।	013a  
अधर्मस्थे हि नृपतौ सर्वे शोचन्ति पार्थिव ॥]	013c  
दुर्बलस्य च यच्चक्षुर्मुनेराशीविषस्य च ।	014a  
अविषह्यतमं मन्ये मा स्म दुर्बलमासदः ॥	014c  
दुर्बलांस्तात मन्येथा नित्यमेवाविमानितान् ।	015a  
मा त्वां दुर्बलचक्षूंषि प्रदहेयुः सबान्धवम् ॥	015c  
न हि दुर्बलदग्धस्य कुले किञ्चित्प्ररोहति ।	016a  
आमूलं निर्दहन्त्येव मा स्म दुर्बलमासद ॥	016c  
अबलं वै बलाच्छ्रेयो यच्चातिबलवद्बलम् ।	017a  
बलस्याबलदग्धस्य न किञ्चिदवशिष्यते ॥	017c  
विमानितो हतः क्लिष्टस्त्रातारं चेन्न विन्दति ।	018a  
अमानुषकृतस्तत्र दण्डो हन्ति नराधिपम् ॥	018c  
मा स्म तात बलस्थस्त्वं भुञ्जीथा दुर्बलं जनम् ।	019a  
मा त्वां दुर्बलचक्षूंषि दहन्त्वग्निरिवाशयम् ॥	019c  
यानि मिथ्याभिशस्तानां पतन्त्यश्रूणि रोदताम् ।	020a  
तानि पुत्रान्पशून्घ्नन्ति तेषां मिथ्याभिशंसिनाम् ॥	020c  
यदि नात्मनि पुत्रेषु न चेत्पौत्रेषु नप्तृषु ।	021a  
न हि पापं कृतं कर्म सद्यः फलति गौरिव ॥	021c  
यत्राबलो वध्यमानस्त्रातारं नाधिगच्छति ।	022a  
महान्दैवकृतस्तत्र दण्डः पतति दारुणः ॥	022c  
युक्ता यदा जानपदा भिक्षन्ते ब्राह्मणा इव ।	023a  
अभीक्ष्णं भिक्षुरूपेण राजानं घ्नन्ति तादृशाः ॥	023c  
राज्ञो यदा जनपदे बहवो राजपूरुषाः ।	024a  
अनयेनोपवर्तन्ते तद्राज्ञः किल्बिषं महत् ॥	024c  
यदा युक्त्या नयेदर्थान्कामादर्थवशेन वा ।	025a  
कृपणं याचमानानां तद्राज्ञो वैशसं महत् ॥	025c  
महान्वृक्षो जायते वर्धते च तं चैव भूतानि समाश्रयन्ति ।	026a  
यदा वृक्षश्छिद्यते दह्यते च तदाश्रया अनिकेता भवन्ति ॥	026c  
यदा राष्ट्रे धर्ममग्र्यं चरन्ति संस्कारं वा राजगुणं ब्रुवाणाः ।	027a  
तैश्चाधर्मश्चरितो धर्ममोहात्तूर्णं जह्यात्सुकृतं दुष्कृतं च ॥	027c  
यत्र पापा ज्ञायमानाश्चरन्ति सभां कलिर्विन्दते तत्र राज्ञः ।	028a  
यत्र राजा शास्ति नरान्न शक्त्या न तद्राज्यं वर्धते भूमिपस्य ॥	028c  
यश्चामात्यान्मानयित्वा यथा हि मन्त्रे च युद्धे च नृपोऽनुयुञ्ज्यात् ।	029a  
विवर्धते तस्य राष्ट्रं नृपस्य भुङ्क्ते महीं चाप्यखिलां चिराय ॥	029c  
अत्रापि सुकृतं कर्म वाचं चैव सुभाषिताम् ।	030a  
समीक्ष्य पूजयन्राजा धर्मं प्राप्नोत्यनुत्तमम् ॥	030c  
संविभज्य यदा भुङ्क्ते नचान्यानवमन्यते ।	031a  
निहन्ति बलिनं दृप्तं स राज्ञो धर्म उच्यते ॥	031c  
त्रायते हि यदा सर्वं वाचा कायेन कर्मणा ।	032a  
पुत्रस्यापि न मृष्येच्च स राज्ञो धर्म उच्यते ॥	032c  
संविभज्य यदा भुङ्क्ते नृपतिर्दुर्बलान्नरान् ।	033a  
तदा भवन्ति बलिनः स राज्ञो धर्म उच्यते ॥	033c  
यदा रक्षति राष्ट्राणि यदा दस्यूनपोहति ।	034a  
यदा जयति सङ्ग्रामे स राज्ञो धर्म उच्यते ॥	034c  
पापमाचरतो यत्र कर्मणा व्याहृतेन वा ।	035a  
प्रियस्यापि न मृष्येत स राज्ञो धर्म उच्यते ॥	035c  
यदा सारणिकान्राजा पुत्रवत्परिरक्षति ।	036a  
भिनत्ति न च मर्यादां स राज्ञो धर्म उच्यते ॥	036c  
यदाप्तदक्षिणैर्यज्ञैर्यजते श्रद्धयाऽन्वितः ।	037a  
कामद्वेषावनादृत्य स राज्ञो धर्म उच्यते ॥	037c  
कृपणानाथवृद्धानां यदाऽश्रु परिमार्जति ।	038a  
हर्षं सञ्जनयन्नॄणां स राज्ञो धर्म उच्यते ॥	038c  
विवर्धयति मित्राणि तथाऽरींश्चापि कर्षति ।	039a  
सम्पूजयति साधूंश्च स राज्ञो धर्म उच्यते ॥	039c  
सत्यं पालयति प्रीत्या नित्यं भूमिं प्रयच्छति ।	040a  
पूजयेदतिथीन्भृत्यान्स राज्ञो धर्म उच्यते ॥	040c  
निग्रहानुग्रहौ चोभौ यत्र स्यातां प्रतिष्ठितौ ।	041a  
अस्मिल्ँलोके परे चैव राजा स प्राप्नुते फलम् ॥	041c  
यमो राजा धार्मिकाणां मान्धातः परमेश्वरः ।	042a  
संयच्छन्यमवत्प्राणानसंयच्छंस्तु पावकः ॥	042c  
ऋत्विक्पुरोहिताचार्यान्सत्कृत्यानवमत्य च ।	043a  
यदा सम्यक्प्रगृह्णाति स राज्ञो धर्म उच्यते ॥	043c  
यमो यच्छति भूतानि सर्वाण्येवाविशेषतः ।	044a  
तथा राज्ञाऽनुकर्तव्यं यन्तव्या विधिवत्प्रजाः ॥	044c  
सहस्राक्षेण राजा हि सर्वथैवोपमीयते ।	045a  
स पश्यति च यं धर्मं स धर्मः पुरुषर्षभ ॥	045c  
अप्रमादेन शिक्षेथाः क्षमां बुद्धिं धृतिं मतिम् ।	046a  
भूतानां तत्त्वजिज्ञासा साध्वसाधु च सर्वदा ॥	046c  
सङ्ग्रहः सर्वभूतानां दानं च मधुरा च वाक् ।	047a  
पौरजानपदाश्चैव गोप्तव्याः स्वप्रजा यथा ॥	047c  
न जात्वदक्षो नृपतिः प्रजाः शक्नोति रक्षितुम् ।	048a  
भारो हि सुमहांस्तात राज्यं नाम सुदुर्वहम् ॥	048c  
तद्दण्डविन्नृपः प्राज्ञः शूरः शक्नोति रक्षितुम् ।	049a  
न हि शक्यमदण्डेन क्लीबेनाबुद्धिनाऽपि वा ॥	049c  
अभिरूपैः कुले जातैर्दक्षैर्भक्तैर्बहुश्रुतैः ।	050a  
सर्वं बुद्ध्या परीक्षेथास्तापसाश्रमिणामपि ॥	050c  
अतस्त्वं सर्वभूतानां धर्मं वेत्स्यसि वै परम् ।	051a  
स्वदेशे परदेशे वा न ते धर्मो विनङ्क्ष्यति ॥	051c  
धर्मे चार्थे च कामे च धर्म एवोत्तरो भवेत् ।	052a  
अस्मिंल्लोके परे चैव धर्मात्मा सुखमेधते ॥	052c  
त्यजन्ति दारान्पुत्रांश्च मनुष्याः परिपूजिताः ।	053a  
सङ्ग्रहश्चैव भूतानां दानं च मधुरा च वाक् ॥	053c  
अप्रमादश्च शौचं च राज्ञो भूतिकरं महत् ।	054a  
एतेभ्यश्चैव मान्धातः सततं मा प्रमादिथाः ॥	054c  
अप्रमत्तो भवेद्राजा छिद्रदर्शी परात्मनोः ।	055a  
नास्य च्छिद्रं परः पश्येच्छिद्रेषु परमन्वियात् ॥	055c  
एतद्वॄत्तं वासवस्य यमस्य वरुणस्य च ।	056a  
राजर्षीणां च सर्वेषां तत्त्वमप्यनुपालय ॥	056c  
तत्कुरुष्व महाराज वृत्तं राजर्षिसेवितम् ।	057a  
आतिष्ठ दिव्यं पन्थानमह्नाय पुरुषर्षभ ॥	057c  
धर्मवृत्तं हि राजानं प्रेत्य चेह च भारत ।	058a  
देवर्षिपितृगन्धर्वाः कीर्तयन्ति महौजसः ॥	058c  
भीष्म उवाच 	059  
स एवमुक्तो मान्धाता तेनोचथ्येन भारत ।	059a  
कृतवानविशङ्कश्च एकः प्राप च मेदिनीम् ॥	059c  
भवानपि तथा सम्यङ्मान्धातेव महीपते ।	060a  
धर्मं कृत्वा महीं रक्ष स्वर्गे स्थानमवाप्स्यसि ॥ 	060c  

इति श्रीमन्महाभारते शान्तिपर्वणि राजधर्मपर्वणि एकनवतितमोऽध्यायः ॥ 91 ॥

12-91-3 द्विजादीनां मध्ये यः कश्चिच्छूद्रो वा नानाकर्मस्ववस्थितः स्वकर्मच्युतो मूढः एवं रजकतुल्य इत्यर्थः ॥ 12-91-8 अग्नित्रेता वह्नित्रयम् ॥ 12-91-12 अबलस्य पालनान्महत्पुण्यमपालनाच्च महत्पापमित्यर्थः । 12-91-13 भूतं दुर्बलं सम्भजतेऽन्नादिना सेवते । तदन्वयाः दातृसम्बन्धिनः ॥ 12-91-21 यदि आत्मनि फलं पापं न फलति तर्हि पुत्रादिषु फलति नतु सद्यः फलतीत्यर्थः ॥ 12-91-22 मोहाद्दैवकृत इति ड. थ. पाठः ॥ 12-91-25 नयेत् अपहरेत् ॥ 12-91-27 महानिति दृष्टान्तमुक्त्वा दार्ष्टान्तिकमाह यदेति । यदा धर्मं चरति तदा राजा वर्धत इति भावः । दुष्कृतं चापयातीत्यर्थः । राजपुत्रं ब्रुवाणा इति ट. ड. थ. पाठः ॥ 12-91-28 यदा राजा शास्ति नरानशिष्टांस्तदा राज्यं वर्धते भूमिपस्येति झ. पाठः ॥ 12-91-31 नामात्यानवमन्यत इति झ. पाठः ॥ 12-91-33 संविभज्य यदा भुङ्क्ते नृपतिर्यदि पार्थिव । दुर्बलानां बलं चैवेति ट. ड. छ. पाठः ॥ 12-91-36 सारणिकान् प्रसारिणीप्रधानान्वणिजः ॥ 12-91-42 धार्मिकाणां परमेश्वरोऽनुग्राहकः । प्राणान् इन्द्रियाणि संयच्छन् भवेत् । अनियच्छंस्तु पावकः स्वाश्रयदाही भवतीत्यर्थः ॥ 12-91-50 अभिरूपैरमात्यैः सहेति शेषः ॥ 12-91-54 प्रमादिथाः प्रमाद्येथाः ॥
