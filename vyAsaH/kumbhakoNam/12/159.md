अध्यायः 159

भीष्मेण तपोनिरूपणम् ॥ 1 ॥
भीष्म उवाच 	001  
सर्वमेतत्तपोमूलं कवयः परिचक्षते ।	001a  
न ह्यतप्ततपा मूढः क्रियाफलमवाप्नुते ॥	001c  
प्रजापतिरिदं सर्वं तपसैवासृजत्प्रभुः ।	002a  
तथैव वेदानृषयस्तपसा प्रतिपेदिरे ॥	002c  
तपसैव ससर्जान्नं फलमूलानि यानि च ।	003a  
त्रील्ँलोकांस्तपसा सिद्धाः पश्यन्ति सुसमाहिताः ॥	003c  
औषधान्यगदादीनि तिस्रो विद्याश्च संस्कृताः ।	004a  
तपसैव हि सिद्ध्यन्ति तपोमूलं हि साधनम् ॥	004c  
यद्दुरापं दुराराध्यं दुराधर्षं दुरुत्सहम् ।	005a  
तत्सर्वं तपसा शक्यं तपो हि दुरतिक्रमम् ।	005c  
ऐश्वर्यमृषयः प्राप्तास्तपसैव न संशयः ॥	005e  
सुरापोऽसम्मतादायी भ्रूणहा गुरुतल्पगः ।	006a  
तपसैव सुतप्तेन नरः पापात्प्रमुच्यते ॥	006c  
तपसो बहुरूपस्य तैस्तैर्द्वारैः प्रवर्ततः ।	007a  
निवृत्त्या वर्तमानस्य तपो नानशनात्परम् ॥	007c  
अहिंसा सत्यवचनं दानमिन्द्रियनिग्रहः ।	008a  
एतेभ्यो हि महाराज तपो नानशनात्परम् ॥	008c  
न दुष्करतरं दानान्नाति मातरमाश्रमः ।	009a  
त्रैविद्येभ्यः परं नास्ति सन्न्यासान्नापरं तपः ॥	009c  
इन्द्रियाणीह रक्षन्ति विप्रर्षिपितृदेवताः ।	010a  
तस्मादर्थे च धर्मे च तपो नानशनात्परम् ॥	010c  
ऋषयः पितरो देवा मनुष्या मृगपक्षिणः ।	011a  
यानि चान्यानि भूतानि स्थावराणि चराणि च ॥	011c  
तपः परायणाः सर्वे सिध्यन्ति तपसा च ते ।	012a  
इत्येवं तपसा देवा महत्त्वं प्रतिपेदिरे ॥	012c  
इमानीष्टविभागानि फलानि तपसः सदा ।	013a  
तपसा शक्यते प्राप्नुं देवत्वमपि निश्चयः ॥ 	013c  

इति श्रीमन्महाभारते शान्तिपर्वणि आपद्धर्मपर्वणि एकोनषष्ट्यधिकशततमोऽध्यायः ॥ 159 ॥

12-159-3 तपसो ह्यानुपूर्व्येण फलमूलानिलाशिनः । इति द. ध. पाठः ॥ 12-159-9 मातरमतिक्रम्याश्रमो न । सर्वेष्वप्याश्रमेषु माता पालनीयैव । तत्त्यागस्य सन्न्यासिनोऽप्ययोगात् ॥ 12-159-13 इमानि नक्षत्रादीनि । सुकृतां वा एतानि ज्योतींषि यन्नक्षत्राणीति श्रुतेः ॥
