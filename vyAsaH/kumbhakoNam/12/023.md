अध्यायः 023
व्यासेन युधिष्ठिरम् प्रति शङ्खलिखितोपाख्यानकथनपूर्वकं क्षात्रधर्मस्वीकरणचोदना ॥ 1 ॥
वैशम्पायन उवाच 	001  
एवमुक्तस्तु कौन्तेयो गुडाकेशेन भारत ।	001a  
नोवाच किञ्चित्कौरव्यस्ततो द्वैपायनोऽब्रवीत् ॥	001c  
व्यास उवाच 	002  
बीभत्सोर्वचनं सौम्य सत्यमेतद्युधिष्ठिर ।	002a  
शास्त्रदृष्टः परो धर्मः स्मृतो गार्हस्थ्य आश्रमः ॥	002c  
स्वधर्मं चर धर्मज्ञ यथाशास्त्रं यथाविधि ।	003a  
न हि गार्हस्थ्यमुत्सृज्य तवारण्यं विधीयते ॥	003c  
गृहस्थं हि सदा देवाः पितरोऽतिथयस्तथा ।	004a  
भृत्याश्चैवोपजीवन्ति तान्भरस्व महीपते ॥	004c  
वयांसि पशवश्चैव भूतानि च जनाधिप ।	005a  
गृहस्थैरेव धार्यन्ते तस्माच्छ्रेष्ठो गृहाश्रमी ॥	005c  
सोऽयं चतुर्णामेतेषामाश्रमाणां दुराचरः ।	006a  
तं चराद्य विधिं पार्थ दुश्चरं दुर्बलेन्द्रियैः ॥	006c  
वेदज्ञानं च ते कृत्स्नं तपश्चाचरितं महत् ।	007a  
पितृपैतामहं राज्यं धुर्यवद्वोद्दुमर्हसि ॥	007c  
तपो यज्ञस्तथा विद्या भैक्ष्यमिन्द्रियसंयमः ।	008a  
ध्यानं विद्या समुत्थानं सन्तोषश्च श्रियं प्रति ।	008c  
तथा ह्येकान्तशीलत्वं तुष्टिर्दानं च शक्तितः ॥	008e  
ब्राह्मणानां महाराज चेष्टा संसिद्धिकारिका ।	009a  
क्षत्रियाणां तु वक्ष्यामि तवापि विदितं पुनः ॥	009c  
यज्ञो विद्या समुत्थानमसन्तोषः श्रियं प्रति ।	010a  
दण्डधारणमुग्रत्वं प्रजानां परिपालनम् ॥	010c  
वेदज्ञानं तथा कृत्स्नं तपः सुचरितं तथा ।	011a  
द्रविणोपार्जनं भूरि पात्रे च प्रतिपादनम् ॥	011c  
एतानि राज्ञां कर्माणि सुकृतानि विशाम्पते ।	012a  
इमं लोकममुं चैव साधयन्तीति नः श्रुतम् ॥	012c  
एषां ज्यायस्तु कौन्तेय दण्डधारणमुच्यते ।	013a  
बलं हि क्षत्रिये नित्यं बले दण्डः समाहितः ॥	013c  
एताश्चेष्टाः क्षत्रियाणां राजन्संसिद्धिकारिकाः ।	014a  
अपि गाथामिमां चापि बृहस्पतिरगायत ॥	014c  
भूमिरेतौ निगिरति सर्पो बिलशयानिव ।	015a  
राजानं चाविरोद्धारं ब्राह्मणं चाप्रवासिनम् ॥	015c  
सुद्युम्नश्चापि राजर्षिः श्रूयते दण्डधारणात् ।	016a  
प्राप्तवान्परमां सिद्धिं दक्षः प्राचेतसो यथा ॥	016c  
युधिष्ठिर उवाच 	017  
भगवन्कर्मणा केन सुद्युम्नो वसुधाधिपः ।	017a  
संसिद्धिं परमां प्राप्तः श्रोतुमिच्छामि तं नृपम् ॥	017c  
व्यास उवाच 	018  
अत्राप्युदाहरन्तीममितिहासं पुरातनम् ।	018a  
शङ्खश्च लिखितश्चास्तां भ्रातरौ संशितव्रतौ ॥	018c  
तयोरावसथावास्तां रमणीयौ पृथक्पृथक् ।	019a  
नित्यपुष्पफलैर्वृक्षैरुपेतौ बाहुदामनु ॥	019c  
ततः कदाचिल्लिखितः शङ्खस्याश्रममागतः ।	020a  
यदृच्छयाऽथ शङ्खोपि निष्क्रान्तोऽभवदाश्रमात् ॥	020c  
सोऽभिगम्याश्रमं भ्रातुश्चङ्क्रमल्ँलिखितस्तदा ।	021a  
फलानि शातयामास सम्यक्परिणतान्युत ॥	021c  
तान्युपादाय विस्रब्धो भक्षयामास स द्विजः ।	022a  
तस्मिंश्च भक्षयत्येव शङ्खोऽप्याश्रममागतः ॥	022c  
भक्षयन्तं तु तं दृष्ट्वा शङ्खो भ्रातरमब्रवीत् ।	023a  
कुतः फलान्यवाप्तानि हेतुना केन खादसि ॥	023c  
सोऽब्रवीद्भ्रातरं ज्येष्ठमुपसृत्याभिवाद्य च ।	024a  
इत एव गृहीतानि मयेति प्रहसन्निव ॥	024c  
तमब्रतीत्तथा शङ्खस्तीव्ररोषसमन्वितः ।	025a  
स्तेयं त्वया कृतमिदं फलान्याददता स्वयम् ॥	025c  
गच्छ राजानमासाद्य स्वकर्म कथयस्व वै ।	026a  
अदत्तादानमेवं हि कृतं पार्थिवसत्तम ॥	026c  
स्तेनं मां त्वं विदित्वा च स्वधर्ममनुपालय ।	027a  
शीघ्रं धारय चोरस्य मम दण्डं नराधिप ॥	027c  
इत्युक्तस्तस्य वचनात्सुद्युम्नं स नराधिपम् ।	028a  
अभ्यगच्छन्महाबाहो लिखितः संशितव्रतः ॥	028c  
सुद्युम्नस्त्वन्तपालेभ्यः श्रुत्वा लिखितमागतम् ।	029a  
अभ्यगच्छत्सहामात्यः पद्भ्यामेव जनेश्वरः ॥	029c  
तमब्रवीत्समागम्य स राजा धर्मवित्तमम् ।	030a  
किमागमनमाचक्ष्व भगवन्कृतमेव तत् ॥	030c  
एवमुक्तः स विप्रर्षिः सुद्युम्नमिदमब्रवीत् ।	031a  
प्रतिश्रुत्य करिष्येति श्रुत्वा तत्कर्तुमर्हसि ॥	031c  
अनिसृष्टानि गुरुणा फलानि मनुजर्षभ ।	032a  
भक्षितानि महाराज तत्र मां शाधि माचिरम् ॥	032c  
सुद्युम्न उवाच 	033  
प्रमाणं चेन्मतो राजा भवतो दण्डधारणे ।	033a  
अनुज्ञायामपि तथा हेतुः स्याद्ब्राह्मणर्षभ ॥	033c  
स भवानभ्यनुज्ञातः शुचिकर्मा महाव्रतः ।	034a  
ब्रूहि कामानतोऽन्यांस्त्वं करिष्यामि हि ते वचः ॥	034c  
व्यास उवाच 	035  
सञ्छन्द्यमानो ब्रह्मर्षिः पार्थिवेन महात्मना ।	035a  
नान्यं स वरयामास तस्माद्दण्डादृते वरम् ॥	035c  
ततः स पृथिवीपालो लिखितस्य महात्मनः ।	036a  
करौ प्रच्छेदयामास धृतदण्डो जगाम सः ॥	036c  
स गत्वा भ्रातरं शङ्खमार्तरूपोऽब्रवीदिदम् ।	037a  
धृतदण्डस्य दुर्बुद्धेर्भवांस्तत्क्षन्तुमर्हति ॥	037c  
शङ्ख उवाच 	038  
न कुप्ये तव धर्मज्ञ न त्वं दूषयसे मम ।	038a  
\'सुनिर्मलं कुलं ब्रह्मन्नस्मिञ्जगति विश्रुतम् ।\'	038c  
धर्मस्तु ते व्यतिक्रान्तस्ततस्ते निष्कृतिः कृता ॥	038e  
त्वं गत्वा बाहुदां शीघ्रं तर्पयस्व यथाविधि ।	039a  
देवानृषीन्पितॄंश्चैव मा चाधर्मे मनः कृथाः ॥	039c  
\'ब्रह्महत्यां सुरापानं स्तेयं गुर्वङ्गनागमम् ।	040a  
महान्ति पातकान्याहुः संयोगं चैव तैः सह ॥	040c  
न स्तेयसदृशं ब्रह्मन्महापातकमस्ति हि ।	041a  
जगत्यस्मिन्महाभाग ब्रह्महत्यासमं हि तत् ॥	041c  
सर्वपातकिनां ब्रह्मन्दण्डः शारीर उच्यते ।	042a  
तस्करस्य विशेषेण नान्यो दण्डो विधीयते ॥	042c  
ब्राह्मणः क्षत्रियो वाऽपि वैश्यः शूद्रोऽथवा द्विज ।	043a  
सर्वे कामकृते पापे हन्तव्या न विचारणा ॥	043c  
राजभिर्धृतदण्डा वै कृत्वा पापानि मानवाः ।	044a  
निर्मलाः स्वर्गमायान्ति सन्तः सुकृतिनो यथा ॥	044c  
उद्धृतं नः कुलं ब्रह्मन्नाज्ञादण्डे धृते त्वयि ॥\'	045ac  
तस्य तद्वचनं श्रुत्वा शङ्खस्य लिखितस्तदा ।	046a  
अवगाह्यापगां पुण्यामुदकार्थं प्रचक्रमे ॥	046c  
प्रादुरास्तां ततस्तस्य करौ जलजसन्निभौ ।	047a  
ततः स विस्मितो भ्रातुर्दर्शयामास तौ करौ ॥	047c  
ततस्तमब्रवीच्छङ्खस्तपसेदं कृतं मया ।	048a  
मा च तेऽव विशङ्का भूद्दैवमत्र विधीयते ॥	048c  
लिखित उवाच 	049  
किन्तु नाहं त्वया पूतः पूर्वमेव महाद्युते ।	049a  
यस्य ते तपसो वीर्यमीदृशं द्विजसत्तम ॥	049c  
शङ्ख उवाच 	050  
एवमेतन्मया कार्यं नाहं दण्डधरस्तव ।	050a  
स च पूतो नरपतिस्त्वं चापि पितृभिः सह ॥	050c  
व्यास उवाच 	051  
स राजा पाण्डवश्रेष्ठ श्रेयान्वै तेन कर्मणा ।	051a  
प्राप्तवान्परमां सिद्धिं दक्षः प्राचेतसो यथा ॥	051c  
एष धर्मः क्षत्रियाणां प्रजानां परिपालनम् ।	052a  
उत्पथेभ्यो महाराज मा स्म शोके मनः कृथाः ॥	052c  
भ्रातुरस्य हितं वाक्यं शृणु धर्मज्ञसत्तम ।	053a  
दण्ड एव हि राजेन्द्र क्षत्रधर्मो न मुण्डनम् ॥ 	053c  

इति श्रीमन्महाभारते शान्तिपर्वणि राजधर्मपर्वणि त्रयोविंशोऽध्यायः ॥ 23 ||

12-23-2 गार्हस्थ्यः गृहस्थस्यायं गार्हस्थ्यः ॥ 12-23-15 बिलशयान्मूषिकान् । अप्रवासिनं गृहादिसङ्गिनम् । सर्पो बिलशयाविवेति ड. थ. पाठः ॥ 12-23-19 बाहुदां नदीमनु तत्समीपे ॥ 12-23-21 शङ्खस्य लिखितस्तदेति झ. पाठः ॥ 12-23-24 उपस्पृश्याभिवाद्य चेति ड. थ. पाठः ॥ 12-23-26 हे पार्थिवसत्तम मया अदत्तादानं कृतमित्यस्मै राज्ञे कथयस्वेति सम्बन्धः ॥ 12-23-29 अन्तपालेभ्यो द्वारपालेभ्यः ॥ 12-23-31 करिष्येतीति सन्धिरार्षः ॥ 12-23-32 अनिसृष्टान्यदत्तानि । गुरुणा ज्येष्ठभ्रात्रा ॥ 12-23-33 यथा दण्डधारणे राजा प्रमाणं तथाऽनुज्ञायां हेतुः प्रमाणम् ॥ 12-23-34 शुचिकर्मा मदनुज्ञयैव शोधितदोषः ॥ 12-23-38 मम माम् निष्कृतिः प्रायश्चित्तम् ॥ 12-23-46 उदकस्यार्थं प्रयोजनम् आचमनादि कर्तुमिति शेषः ॥
