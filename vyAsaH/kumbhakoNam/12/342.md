अध्यायः 342

भीष्मेण युधिष्ठिरम् प्रति दैवपित्र्यकर्मानुष्ठानस्यावश्यकत्वप्रतिपादकनारदनारायणसंवादानुवादः ॥ 1 ॥
युधिष्ठिर उवाच 	001  
गृहस्थो ब्रह्मचारी वा वानप्रस्थोऽथ भिक्षुकः ।	001a  
य इच्छेत्सिद्धिमास्थातुं देवतां कां यजेत सः ॥	001c  
कुतो ह्यस्य ध्रुवः स्वर्गः कुतो नैःश्रेयसं परम् ।	002a  
विधिना केन जुहुयाद्दैवं पित्र्यं तथैव च ॥	002c  
मुक्तश्च कां गतिं गच्छेन्मोक्षश्चैव किमात्मकः ।	003a  
स्वर्गतश्चैव किं कुर्याद्येन न च्यवते दिवः ॥	003c  
देवतानां च को देवः पितॄणां च पिता तथा ।	004a  
तस्मात्परतरं यच्च तन्मे ब्रूहि पितामह ॥	004c  
भीष्म उवाच 	005  
गूढं मां प्रश्नवित्प्रश्नं पृच्छसे त्वमिहानघ ।	005a  
न ह्येतत्तर्कया शक्यं वक्तुं वर्षशतैरपि ॥	005c  
ऋते देवप्रसादाद्वा राजञ्ज्ञानागमेन वा ।	006a  
गहनं ह्येतदाख्यानं व्याख्यातव्यं तवारिहन् ॥	006c  
अत्राप्युदाहरन्तीममितिहासं पुरातनम् ।	007a  
नारदस्य च संवादमृषेर्नारायणस्य च ॥	007c  
नारायणो हि विश्वात्मा चतुर्मूर्तिः सनातनः ।	008a  
धर्मात्मजः सम्बभूव पितैवं मेऽभ्यभाषत ॥	008c  
कृते युगे महाराज पुरा स्वायम्भुवेऽन्तरे ।	009a  
नरो नारायणश्चैव हरिः कृष्णस्तथैव च ॥	009c  
तेषां नारायणनरौ तपस्तेपतुरव्ययौ ।	010a  
बदर्याश्रममासाद्य शकटे कनकामये ॥	010c  
अष्टचक्रं हि तद्यानं भूतयुक्तं मनोरमम् ।	011a  
तत्राद्यौ लोकनाथौ तौ कृशौ धमनिसन्ततौ ॥	011c  
तपसा तेजसा चैव दुर्निरीक्ष्यौ सुरैरपि ।	012a  
यस्य प्रसादं कुर्वाते स देवौ द्रष्टुमर्हति ॥	012c  
नूनं तयोरनुमते हृदि हृच्छयचोदितः ।	013a  
महामेरोर्गिरेः शृङ्गात्प्रच्युतो गन्धमादनम् ॥	013c  
नारदः सुमहद्भूतं सर्वलोकानचीचरत् ।	014a  
तं देशमगमद्राजन्बदर्याश्रममाशुगः ॥	014c  
तयोराह्निकवेलायां तस्य कौतूहलं त्वभूत् ।	015a  
इदं तदास्पदं कृत्स्नं यस्मिल्ँलोकाः प्रतिष्ठिताः ॥	015c  
सदेवासुरगन्धर्वाः सकिन्नरमहोरगाः ।	016a  
एका मूर्तिरियं पूर्वं जाता भूयश्चतुर्विधा ॥	016c  
धर्मस्य कुलसन्ताने धर्मादेभिर्विवर्धितः ।	017a  
अहो ह्यनुगृहीतोऽद्य धर्म एभिः सुरैरिह ॥	017c  
नरनारायणाभ्यां च कृष्णेन हरिणा तथा ।	018a  
अत्र कृष्णो हरिश्चैव कस्मिंश्चित्कारणान्तरे ॥	018c  
स्थितौ धर्मसुतावेतौ तथा तपसि धिष्ठितौ ।	019a  
एतौ हि परमं धाम काऽनयोराह्निकक्रिया ॥	019c  
पितरौ सर्वभूतानां दैवतं च यशस्विनौ ।	020a  
कां देवतां तु यजतः पितॄन्वा कान्महामती ॥	020c  
इति सञ्चिन्त्य मनसा भक्त्या नारायणस्य तु ।	021a  
सहसा प्रादुरभवत्समीपे देवयोस्तदा ॥	021c  
कृते दैवे च पित्र्ये च ततस्ताभ्यां निरीक्षितः ।	022a  
पूजितश्चैव विधिना यथाप्रोक्तेन शास्त्रतः ॥	022c  
तद्दृष्ट्वा महदाश्चर्यमपूर्वं विधिविस्तरम् ।	023a  
उपोपविष्टः सुप्रीतो नारदो भगवानृषिः ॥	023c  
नारायणं सन्निरीक्ष्य प्रसन्नेनान्तरात्मना ।	024a  
नमस्कृत्य महादेवमिदं वचनमब्रवीत् ॥	024c  
वेदेषु सपुराणेषु साङ्गोपाङ्गेषु गीयसे ।	025a  
त्वमजः शाश्वतो धाता माता मृतमनुत्तमम् ॥	025c  
प्रतिष्ठितं भूतभव्यं त्वयि सर्वमिदं जगत् ।	026a  
चत्वारो ह्याश्रमा देव सर्वे गार्हस्थ्यमूलकाः ॥	026c  
यजन्ते त्वामहरहर्नानामूर्तिसमास्थितम् ।	027a  
पिता माता च सर्वस्य देवतानां च शाश्वतम् ।	027c  
कं त्वद्य यजसे देवं पितरं कं न विद्महे ॥	028a  
\'कमर्चसि महाभाग तन्मे प्रब्रूहि पृच्छतः ॥\'	028c  
श्रीभगवानुवाच 	029  
अवाच्यमेतद्वक्तव्यमात्मगुह्यं सनातनम् ।	029a  
तव भक्तिमतो ब्रह्मन्वक्ष्यामि तु यथातथम् ॥	029c  
यत्तत्सूक्ष्ममविज्ञेयमव्यक्तमचलं ध्रुवम् ।	030a  
इन्द्रियैन्द्रियार्थैश्च सर्वभूतैश्च वर्जितम् ॥	030c  
स ह्यन्तरात्मा भूतानां क्षेत्रज्ञश्चेति कथ्यते ।	031a  
त्रिगुणव्यतिरिक्तो वै पुरुषश्चेति कल्पितः ॥	031c  
तस्मादव्यक्तमुत्पन्नं त्रिगुणं द्विजसत्तम ।	032a  
अव्यक्ताव्यक्तभावस्था या सा प्रकृतिरव्यया ॥	032c  
तां योनिमावयोर्विद्धि योसौ सदसदात्मकः ।	033a  
आवाभ्यां पूज्यते यो हि दैवे पित्र्ये च कल्प्यते ॥	033c  
नास्ति तस्मात्परोऽन्यो हि पिता देवोऽथवा द्विज ।	034a  
आत्मा हि नौ स विज्ञेयस्ततस्तं पूजयावहे ॥	034c  
तेनैषा प्रथिता ब्रह्मन्मर्यादा लोकभाविनी ।	035a  
दैवं पित्र्यं च कर्तव्यमिति तस्यानुशासनम् ॥	035c  
ब्रह्मा स्थाणुर्मनुर्दक्षो भृगुर्धर्मस्तथा यमः ।	036a  
मरीचिरङ्गिराश्चात्रिः पुलस्त्यः पुलहः क्रतुः ॥	036c  
वसिष्ठः परमेष्ठी च विवस्वान्सोम एव च ।	037a  
कर्दमश्चापि यः प्रोक्तः क्रोधो विक्रीत एव च ॥	037c  
*एकविंशतिरुत्पन्नास्ते प्रजापतयः स्मृताः ।	038a  
तस्य देवस्य मर्यादां पूजयन्तः सनातनीम् ॥	038c  
दैवं पित्र्यं च सततं तस्य विज्ञाय तत्त्वतः ।	039a  
आत्मप्राप्तानि च ततो जानन्ति द्विजसत्तमाः ॥	039c  
स्वर्गस्था अपि ये केचित्तान्नमस्यन्ति देहिनः ।	040a  
ते तत्प्रसादाद्गच्छन्ति तेनादिष्टफलां गतिम् ॥	040c  
ये हीनाः सप्तदशभिर्गुणैः कर्मभिरेव च ।	041a  
कलाः पञ्चदश त्यक्त्वा ते मुक्ता इति निश्चयः ॥	041c  
मुक्तानां तु गतिर्ब्रह्मन्क्षेत्रज्ञ इति कल्पिता ।	042a  
स हि सर्वगतिश्चैव निर्गुणश्चैव कथ्यते ॥	042c  
दृश्यते ज्ञानयोगेन आवां च प्रसृतौ ततः ।	043a  
एवं ज्ञात्वा तमात्मानं पूजयावः सनातनम् ॥	043c  
तं वेदाश्चाश्रमाश्चैव नानातनुसमाश्रितम् ।	044a  
भक्त्या सम्पूजयन्त्यद्य गतिं चैषां ददाति सः ॥	044c  
ये तु तद्भाविता लोके ह्येकान्तित्वं समास्थिताः ।	045a  
एतदभ्यधिकं तेषां यत्ते तं प्रविशन्त्युत ॥	045c  
इति गुह्यसमुद्देशस्तव नारद कीर्तितः ।	046a  
भक्त्या प्रेम्णा च विप्रर्षे अस्मद्भक्त्या च ते श्रुतः ॥ 	046c  

इति श्रीमन्महाभारते शान्तिपर्वणि मोक्षधर्मपर्वणि द्विचत्वारिंशदधिकत्रिशततमोऽध्यायः ॥ 342 ॥

12-342-3 किं कुर्यात्कथं न चलते दिव इति ध. पाठः ॥ 12-342-5 अतिगूढमिमं प्रश्नमिति ट. पाठः । नह्येतदन्यथा शक्यमिति ध. पाठः । तर्कया तर्केण आर्षो लिङ्गव्यत्ययः ॥ 12-342-6 ज्ञानागमेन ऋते विना ॥ 12-342-8 चतस्रो मूर्तयो नराद्याः ॥ 12-342-17 धर्मस्य मूलसन्तानो महानिति विवर्धित इति ध. पाठः ॥ 12-342-19 स्थितौ धर्मोत्तरौ ह्येताविति झ. पाठः ॥ 12-342-25 सपुराणेषु शास्त्रेषु च महामतिरिति ध. पाठः । धाता विधाता मृत्युरुत्तम इति थ. पाठः ॥ 12-342-34 आत्मा हि नः स विज्ञेय इति झ. पाठः ॥ 12-342-35 तेनैव स्थापिता ब्रह्मन्निति थ. पाठः ॥
