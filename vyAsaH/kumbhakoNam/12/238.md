अध्यायः 238

भीष्मेण युधिष्ठिरम् प्रति सृष्ट्यादिप्रतिपादकव्यासशुकसंवादानुवादः ॥ 1 ॥
युधिष्ठिर उवाच 	001  
आद्यन्तं सर्वभूतानां ज्ञातुमिच्छामि कौरव ।	001a  
ध्यानं कर्म च कालं च तथैवायुर्युगेयुगे ॥	001c  
लोकतत्त्वं च कार्त्स्न्येन भूतानामागतिं गतिम् ।	002a  
सर्गश्च निधनं चैव कुत एतत्प्रवर्तते ॥	002c  
\'भेदकं भेदतत्वं च तथाऽन्येषां मतं तथा ।	003a  
अवस्थात्रितयं चैव यादृशं च पितामह ॥\'	003c  
यदि तेऽनुग्रहे बुद्धिरस्मास्विह सतां वर ।	004a  
एतद्भवन्तं पृच्छामि तद्भवान्प्रब्रवीतु मे ॥	004c  
पूर्वं हि कथितं श्रुत्वा भृगुभाषितमुत्तमम् |	005a  
भरद्वाजस्य विप्रर्षेस्ततो मे बुद्धिरुत्तमा ॥	005c  
जाता परमधर्मिष्ठा दिव्यसंस्थानसंस्थिता ।	006a  
ततो भूयस्तु पृच्छामि तद्भवान्वक्तुमर्हति ॥	006c  
भीष्म उवाच 	007  
अत्र ते वर्तयिष्येऽहमितिहासं पुरातनम् ।	007a  
जगौ यद्भगवान्व्यासः पुत्राय परिपृच्छते ॥	007c  
अधीत्य वेदानखिलान्साङ्गोपनिषदस्तथा ।	008a  
अन्विच्छन्नैष्ठिकं कर्म धर्मनैपुणदर्शनात् ॥	008c  
कृष्णद्वैपायनं व्यासं पुत्रो वैयासकिः शुकः ।	009a  
पप्रच्छ संशयमिमं छिन्नधर्मार्थसंशयम् ॥	009c  
श्रीशुक उवाच 	010  
भूतग्रामस्य र्क्तारं कालज्ञाने च निश्चितम् ।	010a  
\'ज्ञानं ब्रह्म च योगं च गवात्मकमिदं जगत् ॥	010c  
त्रितये त्वेनमायाति तथा ह्येषोऽपि वा पुनः ।	011a  
केनैव च विभागः स्यात्तुरीयो लक्षणैर्विना ॥	011c  
ज्ञानज्ञेयान्तरे कोसौ कोयं भावस्तु भेदवत् ।	012a  
यज्ज्ञानं लक्षणं चैव तेषां कर्तारमेव च ।\'	012c  
ब्राह्मणस्य च यत्कृत्यं तद्भवान्वक्तुमर्हति ॥	012e  
भीष्म उवाच 	013  
तस्मै प्रोवाच तत्सर्वं पिता पुत्राय पृच्छते ।	013a  
अतीतानागते विद्वान्सर्वज्ञः सर्वधर्मवित् ॥	013c  
\'पृच्छतस्तव सत्पुत्र यथावत्कीर्तयाम्यहम् ।	014a  
शृणुष्वावहितो भूत्वा यथाऽऽवृतमिदं जगत् ॥	014c  
कार्यादि कारणान्तं यत्कार्यान्तं कारणादिकम् ।	015a  
ज्ञानं तदुभयं वित्त्वा सत्यं च परमं शुभम् ॥	015c  
ब्रह्मेति चाभिविख्यातं तद्वै पश्यन्ति सूरयः ।	016a  
ब्रह्मतेजोमयं भूतं भूतकारणमद्भुतम् ॥	016c  
आसीदादौ ततस्त्वाहुः प्राधान्यमिति तद्विदः ।	017a  
त्रिगुणां तां महामायां वैष्णवीं प्रकृतिं विदुः ॥	017c  
तदीदृशमनाद्यन्तमव्यक्तमजरं ध्रुवम् ।	018a  
अप्रतर्क्यमविज्ञेयं ब्रह्माग्रे वैकृतं च तत् ॥	018c  
तद्वै प्रधानमुद्दिष्टं त्रिसूक्ष्मं त्रिगुणात्मकम् ।	019a  
सम्यग्योगगुणं स्वस्थं तदिच्छाक्षोभितं महत् ॥	019c  
शक्तित्रयात्मिका तस्य प्रकृतिः कारणात्मिका ।	020a  
अस्वतन्त्रा च सततं विदधिष्ठानसंयुता ॥	020c  
स्वभावाख्यं समापन्ना मोहविग्रहधारिणी ।	021a  
विविधस्यास्य जीवस्य भोगार्थं समुपागता ॥	021c  
यथा सन्निधिमात्रेण गन्धक्षोभाय जायते ।	022a  
मनस्तद्वदशेषस्य परात्पर इति स्मृतः ॥	022c  
सृष्ट्वा प्रविश्य तत्तस्मिन्क्षोभयामास विष्ठितः ।	023a  
सात्विको राजसश्चैव तामसश्च त्रिधा महान् ॥	023c  
प्रधानतत्वादुद्भूतो महत्वाच्च महान्स्मृतः ।	024a  
प्रधानतत्वमुद्भूतं महत्तत्वं समावृणोत् ॥	024c  
कालात्मनाऽभिभूतं तत्कालोंऽशः परमात्मनः ।	025a  
पुरुषश्चाप्रमेयात्मा स एव इति गीयते ॥	025c  
त्रिगुणोसौ महाज्ञातः प्रधान इति वै श्रुतिः ॥	026ac  
सात्विको राजसश्चैव तामसश्च त्रिधात्मकः ।	027a  
त्रिविधोऽयमहङ्कारो महत्तत्वादजायत ॥	027c  
तामसोऽसावहङ्कारो भूतादिरिति सञ्ज्ञितः ।	028a  
भूतानामादिभूतत्वाद्रक्ताहिस्तामसः स्मृतः ॥	028c  
भूतादिः स विकुर्वाणः शिष्टं तन्मात्रकं ततः ।	029a  
ससर्ज शब्दं तन्मात्रमाकाशं शब्दलक्षणम् ॥	029c  
शब्दलक्षणमाकाशं शब्दतन्मात्रमावृणोत् ।	030a  
तेन सम्पीड्यमानस्तु स्पर्शमात्रं ससर्ज ह ॥	030c  
शब्दमात्रं तदाकाशं स्पर्शमात्रं समावृणोत् ।	031a  
ससर्ज वायुस्तेनासौ पीड्यमान इति श्रुतिः ॥	031c  
स्पर्शमात्रं तदा वायू रूपमात्रं समावृणोत् ।	032a  
तेन सम्पीड्यमानस्तु ससर्जाग्निमिति श्रुतिः ॥	032c  
रूपमात्रं ततो वह्निं समुत्सृज्य समावृणोत् ।	033a  
तेन सम्पीड्यमानस्तु रसमात्रं ससर्ज ह ॥	033c  
रुपमात्रगतं तेजो रसमात्रं समावृणोत् ।	034a  
तेन सम्पीड्यमानस्तु ससर्जाम्भ इति श्रुतिः ॥	034c  
रसमात्रात्मकं भूयो रसं तन्मात्रमावृणोत् ।	035a  
तेन सम्पीड्यमानस्तु गन्धं तन्मात्रकं ततः ॥	035c  
ससर्ज गन्धं तन्मात्रमावृणोत्करकं ततः ।	036a  
तेन सम्पीड्यमानस्तु काठिन्यं च ससर्ज ह ॥	036c  
पृथिवी जायते तस्माद्गन्धतन्मात्रजात्तथा ॥	037ac  
अम्मयं सर्वमेवेदमापस्तस्तम्भिरे पुनः ।	038a  
भूतानीमानि जातानि पृथिव्यादीनि वै श्रुतिः ॥	038c  
भूतानां मूर्तिरेवैषामन्नं चैषां मता बुधैः ।	039a  
तस्मिंस्तस्मिंस्तु तन्मात्रा तन्मात्रा इति ते स्मृताः ॥	039c  
तैजसानीन्द्रियाण्याहुर्देवा वैकारिका दश ।	040a  
एकादशं मनश्चात्र देवा वैकारिकाः स्मृताः ॥	040c  
एषामुद्धर्तकः कालो नानाभेदवदास्थितः ।	041a  
परमात्मा च भूतात्मा गुणभेदेन संस्थितः ।	041c  
एक एव त्रिधा भिन्नः करोति विविधाः क्रियाः ॥	041e  
ब्रह्मा सृजति भूतानि पाति नारायणोऽव्ययः ।	042a  
रुद्रो हन्ति जगन्मूर्तिः काल एष क्रियाबुधः ॥	042c  
कालोपि तन्मयोचिन्त्यस्त्रिगुणात्मा सनातनः ।	043a  
अव्यक्तोसावचिन्त्योसौ वर्तते भिन्नलक्षणः ॥	043c  
कालात्मना त्विदं भिन्नमभिन्नं श्रूयते हि यत् ।	044a  
अनाद्यन्तमजं दिव्यमव्यक्तमजरं ध्रुवम् ।\'	044c  
अप्रतर्क्यमविज्ञेयं ब्रह्माग्रे सम्प्रवर्तते ॥	044e  
काष्ठा निमेषा दश पञ्च चैव त्रिंशत्तु काष्ठा गणयेत्कलां ताम् ।	045a  
त्रिंशत्कलश्चापि भवेन्मुहूर्तो भागः कलाया दशमश्च यः स्यात् ॥	045c  
त्रिंशन्मुहूर्तं तु भवेदहश्च रात्रिश्च सङ्ख्या मुनिभिः प्रणीता ।	046a  
मासः स्मृतो रात्र्यहनी च त्रिंशत्संवत्सरो द्वादशमास उक्तः ॥	046c  
संवत्सरं द्वे अयने वदन्ति सङ्ख्याविदो दक्षिणमुत्तरं च ॥	047ac  
अहोरात्रौ विभजते सूर्यो मानुषलौकिकौ ।	048a  
रात्रिः स्वप्नाय संयाति चेष्टायै कर्मणामहः ॥	048c  
पित्र्ये रात्र्यहनी मासः प्रविभागस्तयोः पुनः ।	049a  
शुक्लोऽहः कर्मचेष्टायां कृष्णः स्वप्नाय शर्वरी ॥	049c  
दैवे रात्र्यहनी ह्यब्दः प्रविभागस्तयोः पुनः ।	050a  
अहस्तत्रोदगयनं रात्रिः स्याद्दक्षिणायनम् ॥	050c  
ये ते रात्र्यहनी पूर्वं कीर्तिते दैवलौकिके ।	051a  
तयोः सङ्ख्याय वर्षाग्रं ब्राह्मे वक्ष्याम्यहः क्षपे ॥	051c  
तेषां संवत्सराग्राणि प्रवक्ष्याम्यनुपूर्वशः ।	052a  
कृते त्रेतायुगे चैव द्वापरे च कलौ तथा ॥	052c  
चत्वार्याहुः सहस्राणि वर्षाणां तत्कृतं युगम् ।	053a  
तस्य तावच्छती सन्ध्या सन्ध्यांशश्च तथाविधः ॥	053c  
इतरेषु ससन्ध्येषु सन्ध्यांशेषु ततस्त्रिषु ।	054a  
एकापायेन संयान्ति सहस्राणि शतानि च ॥	054c  
एतानि शाश्वताल्ँलोकान्धारयन्ति सनातनान् ।	055a  
एतद्ब्रह्मविदां तात विदितं ब्रह्म शाश्वतम् ॥	055c  
चतुष्पात्सकलो धर्मः सत्यं चैव कृते युग ।	056a  
नाधर्मेणागमः कश्चिद्युगे तस्मिन्प्रवर्तते ॥	056c  
इतरेष्वागमाद्धर्मः पादशस्त्ववरोप्यते ।	057a  
\'सत्यं शौचं तथायुश्च धर्मश्चापैति पादशः ।\'	057c  
चौर्यकानृतमायाभिरधर्मश्चोपचीयते ॥	057e  
अरोगाः सर्वसिद्धार्थाश्चतुर्वर्षशतायुषः ।	058a  
कृते त्रेतायुगे त्वेषां पादशो ह्रसते वयः ॥	058c  
वेदवादाश्चानुयुगं ह्रसन्तीतीह नः श्रुतम् ।	059a  
आयूंषि चाशिषश्चैव वेदस्यैव च यत्फलम् ॥	059c  
अन्ये कृतयुगे धर्मास्त्रेतायां द्वापरेऽपरे ।	060a  
अन्ये कलियुगे धर्मा यथाशक्ति कृता इव ॥	060c  
तपः परं कृतयुगे त्रेतायां सत्यमुत्तमम् ।	061a  
द्वापरे यज्ञमेवाहुर्दानमेव कलौ युगे ॥	061c  
एतां द्वादशसाहस्रीं युगाख्यां कवयो विदुः ।	062a  
सहस्रपरिवर्तं तद्ब्राह्मं दिवसमुच्यते ॥	062c  
रात्रिस्तु तावती ब्राह्मी तदादौ विश्वमीश्वरः ।	063a  
प्रलयेत्मानमाविश्य सुप्त्वासोऽन्ते विबुध्यते ॥	063c  
सहस्रयुगपर्यन्तमहर्यद्ब्रह्मणो विदुः ।	064a  
रात्रिं युगसहस्रां तां तेऽहोरात्रविदो जनाः ॥	064c  
प्रतिबुद्धो विकुरुते ब्रह्माक्षय्यं क्षपाक्षये ।	065a  
सृजते च महद्भूतं तस्माद्व्यक्तात्मकं मनः ॥	065c  
मनः सृष्टिं विकुरुते चोद्यमानं सिसृक्षया ।	066a  
आकाशं जायते तस्मात्तस्य शब्दे गुणो मतः ॥	066c  
आकाशात्तु विकुर्वाणात्सर्वगन्धवहः शुचिः ।	067a  
बलवाञ्जायते वायुस्तस्य स्पर्शो गुणो मतः ॥	067c  
वायोरपि विकुर्वाणाज्ज्योतिर्भवति भास्वरम् ।	068a  
रोचनं जनयेच्छुद्धं तद्रूपगुणमुच्यते ॥	068c  
ज्योतिषोपि विकुर्वाणाद्भवन्त्यापो रसात्मिकाः ।	069a  
अद्भ्यो गन्धवहा भूमिः पूर्वेषां सृष्टिरुच्यते ॥	069c  
\'ब्रह्मतेजोमयं शुक्लं यस्य सर्वमिदं जगत् ।	070a  
एकस्य ब्रह्मभूतस्य द्वयं स्थावरजङ्गमम् ॥	070c  
अहर्मुखे विबुद्धं तत्सृजते विद्यया जगत् ।	071a  
अग्र एव महद्भूतमाशु व्यक्तात्मकं मनः ॥	071c  
अभिभूयेह चातिष्ठद्व्यसृदत्सप्त मानसान् ।	072a  
दूरगं बहुधागामि प्रार्थनासंशयात्मकम् ॥	072c  
मनः सृष्टिं न कुरुते चोद्यमानं सिसृक्षया ।	073a  
आकाशो जायते तस्मात्तस्य शब्दो गुणो मतः ॥	073c  
आकाशात्तु विकुर्वाणात्सर्वगन्धवहः शुचिः ।	074a  
बलवाञ्जायते वायुस्तस्य स्पर्शगुणं विदुः ॥	074c  
वायोरपि विकुर्वाणाज्ज्योतिर्भूतं तमोनुदम् ।	075a  
रोचिष्णुर्जायते तत्र तद्रूपगुणमुच्यते ॥	075c  
ज्योतिषोपि विकुर्वाणाद्भवन्त्यापो रसात्मिकाः ।	076a  
अद्भ्यो गन्धवहा भूमिः पूर्वेषां सृष्टिरुच्यते ॥\'	076c  
गुणाः पूर्वस्य पूर्वस्य प्राप्नुवन्त्युत्तरोत्तरम् ।	077a  
तेषां यावद्गुणं यद्यत्तत्तावद्गुणकं स्मृतम् ॥	077c  
उपलभ्याप्सु चेद्गन्धं केचिद्ब्रूयुरनैपुणात् ।	078a  
पृथिव्यामेव तं विद्यादपां वायोश्च संश्रितम् ॥	078c  
एते सप्तविधात्मानो नानावीर्याः पृथक्पृथक् ।	079a  
नाशक्नुवन्प्रजाः स्रष्टुमसमागम्य कृत्स्नशः ॥	079c  
ते समेत्य महात्मानो ह्यन्योन्यमभिसंश्रिताः ।	080a  
शरीराश्रयणं प्राप्तास्ततः पुरुष उच्यते ॥	080c  
श्रयणाच्छरीरी भवति मूर्तिमान्षोडशात्मकः ।	081a  
तमाविशन्ति भूतानि महान्ति सह कर्मणा ॥	081c  
सर्वभूतान्युपादाय तपसश्चरणाय हि ।	082a  
आदिकर्ता महाभूतं तमेवाहुः प्रजापतिम् ॥	082c  
स वै सृजति भूतानि स एव पुरुषः परः ।	083a  
अजो जनयते ब्रह्मा देवर्षिपितृमानवान् ॥	083c  
लोकान्नदीः समुद्रांश्च दिशः शैलान्वनस्पतीन् ।	084a  
नरकिन्नररक्षांसि वयःपशुमृगोरगान् ।	084c  
अव्ययं च व्ययं चैव द्वयं स्थावरजङ्गमम् ॥	084e  
तेषां ये यानि कर्माणि प्राक्सृष्ट्यां प्रतिपेदिरे ।	085a  
तान्येव प्रतिपाद्यन्ते सृज्यमानाः पुनः पुनः ॥	085c  
हिंस्राहिंस्रे मृदुक्रूरे धर्माधर्मावृतानृते ।	086a  
तद्भाविताः प्रपद्यन्ते तस्मात्तत्तस्य रोचते ॥	086c  
महाभूतेषु नानात्वमिन्द्रियार्थेषु मूर्तिषु ।	087a  
विनियोगं च भूतानां धातैव विदधात्युत ॥	087c  
केचित्पुरुषकारं तु प्राहुः कर्मविदो जनाः ।	088a  
दैवमित्यपरे विप्राः स्वभावं भूतचिन्तकाः ॥	088c  
पौरुषं कर्म दैवं च फलवृत्तिस्वभावतः ।	089a  
त्रय एतेऽपृथग्भूता अविवेकः कथञ्चन ॥	089c  
एवमेतच्च दैवं च यद्भूतं सृजते जगत् ।	090a  
कर्मस्था विषयं ब्रूयुः सत्वस्थाः समदर्शिनः ॥	090c  
ततो निःश्रेयसं जन्तोस्तस्य मूलं शमो दमः ।	091a  
तेन सर्वानवाप्नोति यान्कामान्मनसेच्छति ॥	091c  
तपसा तदवाप्नोति यद्भूतं सृजते जगत् ।	092a  
स तद्भूतश्च सर्वेषां भूतानां भवति प्रभुः ॥	092c  
ऋषयस्तपसा वेदानध्यैषन्त दिवानिशम् ।	093a  
अनादिनिधना नित्या वागुत्सृष्टा स्वयम्भुवा ॥	093c  
ऋषीणां नामधेयानि याश्च वेदेषु सृष्टयः ।	094a  
नाम रूपं च भूतानां कर्मणां च प्रवर्तनम् ॥	094c  
वेदशब्देभ्य एवादौ निर्मिमीते स ईश्वरः ।	095a  
नामधेयानि चर्षीणां याश्च वेदेषु सृष्टयः ।	095c  
शर्वर्यन्तेषु जातानामन्येभ्यो विदधात्यजः ॥	095e  
नामभेदतपःकर्मयज्ञाख्या लोकसिद्धये ।	096a  
आत्मसिद्धिस्तु वेदेषु प्रोच्यते दशभिः क्रमैः ॥	096c  
यदुक्तं वेदवादेषु गहनं वेददृष्टिभिः ।	097a  
तदन्तेषु यथायुक्तं क्रमयोगेन लक्ष्यते ॥	097c  
कर्मजोऽयं पृथग्भावो द्वन्द्वयुक्तो हि देहिनः ।	098a  
आत्मसिद्धिस्तु विज्ञानाज्जहाति प्रायशो बलम् ॥	098c  
द्वे ब्रह्मणी वेदितव्ये शब्दब्रह्म परं च यत् ।	099a  
शब्दब्रह्मणि निष्णातः परं ब्रह्माधिगच्छति ॥	099c  
आलम्भयज्ञाः क्षत्राश्च हविर्यज्ञा विशः स्मृताः ।	100a  
परिचारयज्ञाः शूद्रास्तु तपोयज्ञा द्विजातयः ॥	100c  
त्रेतायुगे विधिस्त्वेष यज्ञानां न कृते युगे ।	101a  
द्वापरे विप्लवं यान्ति यज्ञाः कलियुगे तथा ॥	101c  
अपृथग्धर्मिणो मर्त्या ऋक्सामानि यजूंषि च ।	102a  
काम्या इष्टीः पृथक्दृष्ट्वा तपोभिस्तप एव च ॥	102c  
त्रेतायां तु समस्ता ये प्रादुरासन्महाबलाः ।	103a  
संयन्तारः स्थावराणां जङ्गमानां च सर्वशः ॥	103c  
त्रेतायां संहता वेदा यज्ञा वर्णास्तथैव च ।	104a  
संरोधादायुषस्त्वेते व्यस्यन्ते द्वापरे युगे ॥	104c  
दृश्यन्ते न च दृश्यन्ते वेदाः कलियुगेऽखिलाः ।	105a  
उत्सीदन्ते सयज्ञाश्च केवला धर्मपीडिताः ॥	105c  
कृते युगे यस्तु धर्मो ब्राह्मणेषु प्रदृश्यते ।	106a  
आत्मवत्सु तपोवत्सु श्रुतवत्सु प्रतिष्ठितः ॥	106c  
स धर्मः प्रैति संयोगं यथाधर्मं युगेयुगे ।	107a  
विक्रियन्ते स्वधर्मस्था वेदवादा यथागमम् ॥	107c  
यथा विश्वानि भूतानि वृष्ट्या भूयांसि प्रावृषि ।	108a  
सृज्यन्ते जङ्गमस्थानि तथा धर्मा युगेयुगे ॥	108c  
यथर्तुष्वृतुलिङ्गानि नानारूपाणि पर्यये ।	109a  
दृश्यन्ते तानि तान्येव तथा ब्रह्महरादिषु ॥	109c  
विहितं कालनानात्वमनादिनिधनं तथा ।	110a  
कीर्तितं यत्पुरस्तात्ते तत्सूते चाति च प्रजाः ॥	110c  
ददाति भवनस्थानं भूतानां संयमो यमः ।	111a  
स्वभावेनैव वर्तन्ते द्वन्द्वयुक्तानि भूरिशः ॥	111c  
सर्वकालक्रिया वेदाः कर्ता कार्यं क्रियाफलम् ।	112a  
प्रोक्तं ते पुत्र सर्वं वै यन्मां त्वं परिपृच्छसि ॥ 	112c  

इति श्रीमन्महाभारते शान्तिपर्वणि मोक्षधर्मपर्वणि अष्टत्रिंशदधिकद्विशततमोऽध्यायः ॥ 238 ॥

12-238-9 संशयं संशयविषयम् । छिन्नधर्मार्थसंशयं व्यासम् ॥ 12-238-45 दशपञ्च च स्थात् इति ट. थ. ध. पाठः ॥ 12-238-54 एकपादेन हीयन्ते इति झ. पाठः ॥ 12-238-60 अन्ये कलियुगे नॄणां युगह्रासानुरूपतः इति झ. पाठः ॥ 12-238-68 रोचिष्णु जायते शुक्रम् इति झ. थ. पाठः ॥ 12-238-89 अविवेकं तु केचन इति झ. पाठः ॥ 12-238-94 याश्च लोकेषु सृष्टयः इति ट. थ . पाठः ॥ 12-238-95 याश्च लोकेषु सृष्टयः इति ट. थ. पाठः ॥ 12-238-97 कर्मयोगेषु लक्ष्यते इति ध. पाठः ॥ 12-238-100 आलम्भः पशुहिंसा । हविर्व्रीह्यादिकम् । परिचारस्त्रैवर्णिकसेवा । तपो ब्रह्मोपासनम् । आरम्भयज्ञा राजानः इति ट. पाठः । आरम्भयज्ञा वैश्वस्य हविर्यज्ञा नृपस्य तु । इति ध. पाठः ॥ 12-238-101 विधिरप्रवृत्तप्रवर्तनम् । तत्र त्रेतायामेव नतु कृते । स्वतएव तत्र तत्सिद्धेः ॥ 12-238-108 तिष्ठन्तीति स्थानि स्थावराणि जङ्गमानि च स्थानि च जङ्गमस्थानि । भूयांसि वृद्धिमत्तराणि ॥ 12-238-111 एतद्धि प्रभवस्थानम् इति झ. ट. पाठः । दधाति भवति स्थानं भूतानां समयो मतम् । इति झ. पाठः ॥ 12-238-112 सर्गः सृष्टिः । कालो दर्शादिः । क्रियां यज्ञश्राद्धादिः । वेदास्तत्प्रकाशकाः । कर्ता तदनुष्ठाता । कार्यं देहादिपरिस्पन्दः । क्रियाफलं स्वर्गः ॥
