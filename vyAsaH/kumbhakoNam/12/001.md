शान्तिपर्व
अध्यायः 001
गङ्गातीरे बन्धूनां कृतोदकं युधिष्ठिरम् प्रति व्यासनारदादिमहर्षीणां समागमनम् ॥ 1 ॥ युधिष्ठिरेण तत्र नारदम् प्रति कर्णवृत्तान्तकथनप्रार्थना ॥ 2 ॥
श्रीवेदव्यासाय नमः 
नारायणं नमस्कृत्य नरं चैव नरोत्तमम् ।	001  
देवीं सरस्वतीं व्यासं ततो जयमुदीरयेत् ॥	001  
वैशम्पायन उवाच 	001  
कृत्वोदकं ते सुहृदां सर्वेषां पाण्डुनन्दनाः ।	001a  
विदुरो धृतराष्ट्रश्च सर्वाश्च भरतस्त्रियः ॥	001c  
तत्र ते सुमहात्मानो न्यवसन्कुरुनन्दनाः ।	002a  
शौचं निर्वर्तयिष्यन्तो मासमात्रं बहिः पुरात् ॥	002c  
कृतोदकं तु राजानं धर्मात्मानं युधिष्ठिरम् ।	003a  
अभिजग्मुर्महात्मानः सिद्धा ब्रह्मर्षिसत्तमाः ॥	003c  
द्वैपायनो नारदश्च देवलश्च महानृषिः ।	004a  
देवस्थानश्च कण्वश्च तेषां शिष्याश्च सत्तमाः ॥	004c  
अन्ये च वेदविद्वांसः कृतप्रज्ञा द्विजातयः ।	005a  
गृहस्थाः स्नातकाः सन्तो ददृशुः कुरुसत्तमम् ॥	005c  
तेऽभिगम्य महात्मानं पूजिताश्च यथाविधि ।	006a  
आसनेषु महार्हेषु विविशुः परमर्षयः ॥	006c  
प्रतिगृह्य ततः पूजां तत्कालसदृशीं तदा ।	007a  
पर्युपांसन्यथान्यायं परिवार्य युधिष्ठिरम् ॥	007c  
पुण्ये भागीरथीतीरे शोकव्याकुलचेतसम् ।	008a  
आश्वासयन्तो राजेन्द्रं विप्राः शतसहस्रशः ॥	008c  
नारदस्त्वब्रवीत्काले धर्मपुत्रं युधिष्ठिरम् ।	009a  
सम्भाष्य मुनिभिः सार्धं कृष्णद्वैपायनादिभिः ॥	009c  
नारद उवाच 	010  
पार्थस्य बाहुवीर्येण प्रसादान्माधवस्य च ।	010a  
जिता सेयं मही कृत्स्ना धर्मेण च युधिष्ठिर ॥	010c  
दिष्ट्या मुक्ताः स्थ सङ्ग्रामादस्माल्लोकभयङ्करात् ।	011a  
क्षत्रधर्मरतश्चासि कच्चिन्मोदसि पाण्डव ॥	011c  
कच्चिच्च निहतामित्रः प्रीणासि सुहृदो नृप ।	012a  
कच्चिच्छ्रियमिमां प्राप्य न त्वां शोकः प्रबाधते ॥	012c  
युधिष्ठिर उवाच 	013  
विजितेयं मही कृत्स्ना कृष्णबाहुबलाश्रयात् ।	013a  
ब्राह्मणानां प्रसादेन भीमार्जुनबलेन च ॥	013c  
इदं तु मे महद्दुःखं वर्तते हृदि नित्यदा ।	014a  
कृत्वा ज्ञातिक्षयमिमं महान्तं घोरदर्शनम् ॥	014c  
सौभद्रं द्रौपदेयांश्च घातयित्वा सुतान्प्रियान् ।	015a  
जयोऽयमजयाकारो भगवन्प्रतिभाति मे ॥	015c  
किन्नु वक्ष्यति वार्ष्णेयी वधूर्मे मधुसूदनम् ।	016a  
द्वारकावासिनी कृष्णमितः प्रतिगतं हरिम् ॥	016c  
द्रौपदी हतपुत्रेयं कृपणा हतबान्धवा ।	017a  
अस्मत्प्रियहिते युक्ता भूयः पीडयतीव माम् ॥	017c  
इदमन्यच्च भगवन्यत्त्वां वक्ष्यामि नारद ।	018a  
मन्त्रसंवरणेनास्मि कुन्त्या दुःखेन योजितः ॥	018c  
यः स नागायुतप्राणो लोकेऽप्रतिरथो रणे ।	019a  
सिंहविक्रान्तगामी च जितकाशी यतव्रतः ॥	019c  
आश्रयो धार्तराष्ट्राणां मानी तीक्ष्णपराक्रमः ।	020a  
अमर्षी नित्यसंरम्भी क्षेप्ताऽस्माकं रणेरणे ॥	020c  
शीघ्रास्त्रश्चित्रयोधी च कृती चाद्भुतविक्रमः ।	021a  
गूढोत्पन्नः सुतः कुन्त्या भ्राताऽस्माकमसौ किल ||	021c  
तोयकर्मणि तं कुन्ती कथयामास मे तदा ।	022a  
पुत्रं सर्वगुणोयेतं कर्णं त्यक्तं जले पुरा ॥	022c  
मञ्जूषायां समाधाय गङ्गास्रोतस्यमज्जयत् ।	023a  
यं सूतपुत्रं लोकोऽयं राधेयं चाभ्यमन्यत ॥	023c  
स सूर्यपुत्रः कुन्त्या वै भ्राताऽस्माकं च मातृतः ।	024a  
अजानता मया सङ्ख्ये राज्यलुब्धेन घातितः ।	024c  
तन्मे दहति गात्राणि तूलराशिमिवानलः ॥	024e  
न हि तं वेद पार्थोऽपि भ्रातरं श्वेतवाहनः ।	025a  
नाहं न भीमो न यमौ स त्वस्मान्वेद तत्वतः ॥	025c  
गता किल पृथा तस्य सकाशमिति नः श्रुतम् ।	026a  
अस्माकं शमकामा वै त्वं च पुत्रो ममेत्यथ ॥	026c  
पृथाया न कृतः कामस्तेन चापि महात्मना ।	027a  
अतीवानुचितं मातरवोच इति सोऽब्रवीत् ॥	027c  
न हि शक्ष्यामि सन्त्यक्तुमहं दुर्योधनं रणे ।	028a  
अनार्यत्वं नृशंसत्वं कृतघ्नत्वं च मे भवेत् ॥	028c  
युधिष्ठिरेण सन्धिं हि यदि कुर्यां मते तव ।	029a  
भीतो रणे श्वेतवाहादिति मां मंस्यते जनः ॥	029c  
सोऽहं निर्जित्य समरे विजयं सहकेशवम् ।	030a  
सन्धास्ये धर्मपुत्रेण पश्चादिति च सोऽब्रवीत् ॥	030c  
तमवोचत्किल पृथा पुनः पृथुलवक्षसम् ।	031a  
चतुर्णामभयं देहि कामं युध्यस्व फल्गुनम् ॥	031c  
सोऽब्रवीन्मातरं धीमान्वेपमानां कृताञ्जलिः ।	032a  
प्राप्तान्विषह्यांश्चतुरो न हनिष्यामि ते सुतान् ॥	032c  
पञ्चैव हि सुता देवि भविष्यन्ति तव ध्रुवाः ।	033a  
सार्जुना वा हते कर्णे सकर्णा वा हतेऽर्जुने ॥	033c  
तं पुत्रगृद्धिनी भूयो माता पुत्रमथाब्रवीत् ।	034a  
भ्रातॄणां स्वस्ति कुर्वीथा येषां स्वस्ति चिकीर्षसि ॥	034c  
एवमुक्त्वा किल पृथा विसृज्योपययौ गृहान् ।	035a  
सोऽर्जुनेन हतो वीरो भ्रात्रा भ्राता सहोदरः ॥	035c  
न चैव निःसृतो मन्त्रः पृथायास्तस्य वा मुने ।	036a  
अथ शूरो महेष्वासः पार्थेनाजौ निपातितः ॥	036c  
अहं त्वज्ञासिषं पश्चात्स्वसोदर्यं द्विजोत्तम ।	037a  
पूर्वजं भ्रातरं कर्णं पृथाया वचनात्प्रभो ॥	037c  
तेन मे दूयते तीव्रं हृदयं भ्रातृघातिनः ।	038a  
कर्णार्जुनसहायोऽहं जयेयमपि वासवम् ॥	038c  
सभायां क्लिश्यमानस्य धार्तराष्ट्रैर्दुरात्मभिः ।	039a  
सहसोत्पतितः क्रोधः कर्णं दृष्ट्वा प्रशाम्यति ॥	039c  
यदा ह्यस्य गिरो रूक्षाः शृणोमि कटुकोदयाः ।	040a  
सभायां गदतो द्यूते दुर्योधनहितैषिणः ॥	040c  
तदा नश्यति मे रोषः पादौ तस्य निरीक्ष्य ह ।	041a  
कुन्त्या हि सदृशौ पादौ कर्णस्येति मतिर्मम ॥	041c  
सादृश्यहेतुमन्विच्छन्पृथायास्तस्य चैव ह ।	042a  
कारणं नाधिगच्छामि कथञ्चिदपि चिन्तयन् ॥	042c  
कथं नु तस्य सङ्ग्रामे पृथिवी चक्रमग्रसत् ।	043a  
कथं नु शप्तो भ्राता मे तत्त्वं वक्तुमिहार्हसि ॥	043c  
श्रोतुमिच्छामि भगवंस्त्वत्तः सर्वं यथातथम् ।	044a  
भवान्हि सर्वविद्विद्वाल्ँलोके वेद कृताकृतम् ॥ 	044c  

इति श्रीमन्महाभारते शान्तिपर्वणि राजधर्मपर्वणि प्रथमोऽध्यायः ॥ 1 ॥

12-1-1 कृतोदकास्ते इति झ. पाठः ॥ 12-1-2 तत्र गङ्गातीरे ॥ 12-1-8 आश्वासयन्तः हेतौ शतृप्रत्ययः । आश्वासनार्थं पर्युपासन्नित्यर्थः ॥ 12-1-16 वधूः कनिष्ठभ्रातृभार्यात्वात्स्नुषाभूता । वार्ष्णेयी सुभद्रा ॥ 12-1-18 मन्त्रसंवरणेन गूढोत्पन्नस्यास्मद्भ्रातुः कर्णस्याप्रकाशेन ॥ 12-1-20 अमर्षी परोत्कर्षासहिष्णुः । नित्यसंरम्भी सदा क्रोधवान् ॥ 12-1-24 मातृतः मातृसम्बन्धेन ॥ 12-1-26 पाण्डववत् त्वं च पुत्रो ममेत्यब्रवीदिति शेषः ॥ 12-1-27 कामोऽभिलषितम् ॥ 12-1-32 वध्यान्विषबह्यानिति थ. पाठः । विषह्यान्वशगान् ॥ 12-1-35 विसृज्य कर्णमिति शेषः ॥ 12-1-43 चक्रं रथचक्रम् ॥ 12-1-44 कृतं कार्यम् । अकृतं कारणम् ॥
