अध्यायः 053

कृष्णेन भीष्मम् प्रति धर्मकथनचोदना ॥ 1 ॥
जनमेजय उवाच 	001  
धर्मात्मनि महावीर्ये सत्यसन्धे जितात्मनि ।	001a  
देवव्रते महाभागे शरतल्पगतेऽच्युते ॥	001c  
शयाने वीरशयने भीष्मे शन्तनुनन्दने ।	002a  
गाङ्गेये पुरुषव्याघ्रे पाण्डवैः पर्युपासिते ॥	002c  
काः कथाः समवर्तन्त तस्मिन्वीरसमागमे ।	003a  
हतेषु सर्वसैन्येषु तन्मे शंस महामुने ॥	003c  
वैशम्पायन उवाच 	004  
शरतल्पगते भीष्मे कौरवाणां पितामहे ।	004a  
आजग्मुर्ऋषयः सिद्धा नारदप्रमुखा नृप ॥	004c  
हतशिष्टाश्च राजानो युधिष्ठिरपुरोगमाः ।	005a  
धृतराष्ट्रश्च कृष्णश्च भीमार्जुनयमास्तथा ॥	005c  
तेऽभिगम्य महात्मानो भरतानां पितामहम् ।	006a  
अन्वशोचन्त गाङ्गेयमादित्यं पतितं यथा ॥	006c  
मुहूर्तमिव च ध्यात्वा नारदो देवदर्शनः ।	007a  
उवाच पाण्डवान्सर्वान्हतशिष्टांश्च पार्थिवान् ॥	007c  
प्राप्तकालं समाचक्षे भीष्मोऽयमनुयुज्यताम् ।	008a  
अस्तमेति हि गाङ्गेयो भानुमानिव भारत ॥	008c  
अयं प्राणानुत्सिसृक्षुस्तं सर्वेऽभ्यनुपृच्छत ।	009a  
कृत्स्नान्हि विविधान्धर्मांश्चातुर्वर्ण्यस्य वेत्त्ययम् ॥	009c  
एष वृद्धः पराल्ँलोकान्सम्प्राप्नोति तनुं त्यजन् ।	010a  
तं शीघ्रमनुयुञ्जीध्वं संशयान्मनसि स्थितान् ॥	010c  
वैशम्पायन उवाच 	011  
एवमुक्ते नारदेन भीष्ममीयुर्नराधिपाः ।	011a  
प्रष्टुं चाशक्नुवन्तस्ते वीक्षाञ्चक्रुः परस्परम् ॥	011c  
अथोवाच हृषीकेशं पाण्डुपुत्रो युधिष्ठिरः ।	012a  
नान्यस्त्वद्देवकीपुत्र शक्तः प्रष्टुं पितामहम् ॥	012c  
प्रव्याहर यदुश्रेष्ठ त्वमग्रे मधुसूदन ।	013a  
त्वं हि नस्तात सर्वेषां सर्वधर्मविदुत्तमः ॥	013c  
एवमुक्तः पाण्डवेन भगवान्केशवस्तदा ।	014a  
अभिगम्य दुराधर्षं प्रव्याहारयदच्युतः ॥	014c  
कच्चित्सुखेन रजनी व्युष्टा ते राजसत्तम ।	015a  
विस्पष्टलक्षणा बुद्धिः कच्चिच्चोपस्थिता तव ॥	015c  
कच्चिज्ज्ञानानि सर्वाणि प्रतिभान्ति च तेऽनघ ।	016a  
न ग्लायते च हृदयं न च ते व्याकुलं मनः ॥	016c  
भीष्म उवाच 	017  
दाहो मोहः श्रमश्चैव क्लमो ग्लानिस्तथा रुजा ।	017a  
तव प्रसादाद्वार्ष्णेय सद्यो व्यपगतानि मे ॥	017c  
यच्च भूतं भविष्यच्च भवच्च परमद्युते ।	018a  
तत्सर्वमनुपश्यामि पाणौ फलमिवाहितम् ॥	018c  
वेदोक्ताश्चैव ये धर्मा वेदान्ताधिगताश्च ये ।	019a  
तान्सर्वान्सम्प्रपश्यामि वरदानात्तवाच्युत ॥	019c  
शिष्टैश्च धर्मो यः प्रोक्तः स च मे हृदि वर्तते ।	020a  
देशजातिकुलानां च धर्मज्ञोऽस्मि जनार्दन ॥	020c  
चतुर्ष्वाश्रमधर्मेषु योऽर्थः स च हृदि स्थितः ।	021a  
राजधर्मांश्च सकलानवगच्छामि केशव ॥	021c  
यच्च यत्र च वक्तव्यं तद्वक्ष्यामि जनार्दन ।	022a  
तव प्रसादाद्धि शुभा मनो मे बुद्धिराविशत् ॥	022c  
युवेवास्मि समावृत्तस्त्वदनुध्यानबृंहितः ।	023a  
वक्तुं श्रेयः समर्थोऽस्मि त्वत्प्रसादाज्जनार्दन ॥	023c  
स्वयं किमर्थं तु भवाञ्श्रेयो न प्राह पाण्डवम् ।	024a  
किं ते विवक्षितं चात्र तदाशु वद माधव ॥	024c  
वासुदेव उवाच 	025  
यशसः श्रेयसश्चैव मूल मां विद्धि कौरव ।	025a  
मत्तः सर्वेऽभिनिर्वृत्ता भावाः सदसदात्मकाः ॥	025c  
शीतांशुश्चन्द्र इत्युक्ते लोके को विस्मयिष्यति ।	026a  
तथैव यशसा पूर्णे मयि को विस्मयिष्यति ॥	026c  
आधेयं तु मया भूयो यशस्तव महाद्युते ।	027a  
ततो मे विपुला बुद्धिस्त्वयि भीष्म समाहिता ॥	027c  
यावद्धि पृथिवीपाल पृथ्वीयं स्थास्यति ध्रुवा ।	028a  
तावत्तवाक्षया कीर्तिर्लोकाननुचरिष्यति ॥	028c  
यच्च त्वं वक्ष्यसे भीष्म पाण्डवायानुपृच्छते ।	029a  
वेदप्रवाद इव ते स्थास्यते वसुधातले ॥	029c  
यश्चैतेन प्रमाणेन योक्ष्यत्यात्मानमात्मना ।	030a  
स फलं सर्वपुण्यानां प्रेत्य चानुभविष्यति ॥	030c  
एतस्मात्कारणाद्भीष्म मतिर्दिव्या मया हि ते ।	031a  
दत्ता यशो विप्रथयेत्कथं भूयस्तवेति ह ॥	031c  
यावद्धि प्रथते लोके पुरुषस्य यशो भुवि ।	032a  
तावत्तस्याक्षया कीर्तिर्भवतीति विनिश्चिता ॥	032c  
राजानो हतशिष्टास्त्वां राजन्नभित आसते ।	033a  
धर्माननुयुयुक्षन्तस्तेभ्यः प्रब्रूहि भारत ॥	033c  
भवान्हि वयसा वृद्धः श्रुताचारसमन्वितः ।	034a  
कुशलो राजधर्माणां सर्वेषामपराश्च ये ॥	034c  
जन्मप्रभृति ते किञ्चिद्वृजिनं न ददर्श ह ।	035a  
ज्ञातारं सर्वधर्माणां त्वां विदुः सर्वपार्थिवाः ॥	035c  
तेभ्यः पितेव पुत्रेभ्यो राजन्ब्रूहि परं नयम् ।	036a  
ऋषयश्चैव देवाश्च त्वया नित्यमुपासिताः ॥	036c  
तस्माद्वक्तव्यमेवेदं त्वयाऽवश्यमशेषतः ।	037a  
धर्मं शुश्रूषमाणेभ्यः पृष्टेन न सता पुनः ॥	037c  
वक्तव्यं विदुषा चेति धर्ममाहुर्मनीषिणः ।	038a  
अप्रतिब्रुवतः कष्टो दोषो हि भविता प्रभो ॥	038c  
तस्मात्पुत्रैश्च पौत्रेश्च धर्मान्पृष्टान्सनातनान् ।	039a  
विद्वञ्जिज्ञासमानेभ्यः प्रब्रूहि भरतर्षभ ॥ 	039c  

इति श्रीमन्महाभारते शान्तिपर्वणि राजधर्मपर्वणि त्रिपञ्चाशोऽध्यायः ॥ 53 ॥

12-53-8 अनुयुज्यतां पृच्छ्यताम् ॥ 12-53-32 यशः परचित्तचमात्कृतिजनको गुणौघः । कीर्तिः साधुतयाऽन्यैः कथनम् ॥ 12-53-33 अनुयुयुक्षन्तः प्रष्टुमिच्छन्तः ॥
