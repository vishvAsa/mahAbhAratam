अध्यायः 052

भीष्मार्जुनयोर्युद्धम् ॥ 1 ॥
धृतराष्ट्र उवाच 	001  
एवं व्यूढेष्वनीकेषु मामकेष्वितरेषु च ।	001a  
कथं प्रहरतां श्रेष्ठाः सम्प्रहारं प्रचक्रिरे ॥	001c  
सञ्जय उवाच 	002  
तथा व्यूढेष्वनीकेषु सन्नद्धरुचिरध्वजाः ।	002a  
\'तावकाः पाण्डवैः सार्धं यथाऽयुध्यन्त तच्छृणु ।\'	002c  
अपारमिव सन्दृश्य सागरप्रतिमं बलम् ॥	002e  
तेषां मध्ये स्थितो राजन्पुत्रो दुर्योधनस्तव ।	003a  
अब्रवीत्तावकान्सर्वान्युद्ध्यध्वमिति दंशिताः ॥	003c  
ते मनः क्रूरमाधाय समभित्यक्तजीविताः ।	004a  
पाण्डवानभ्यवर्तन्त सर्व एवोच्छ्रितध्वजाः ॥	004c  
ततो युद्धं समभवत्तुमुलं रोमहर्षणम् ।	005a  
तावकानां परेषां च व्यतिषक्तरथद्विपम् ॥	005c  
मुक्तास्तु रथिभिर्बाणा रुक्मपुङ्खाः सुतेजिताः ।	006a  
सन्निपेतुरकुण्ठाग्रा नागेषु च हयेषु च ॥	006c  
तथा प्रवृत्ते सङ्ग्रामे धनुरुद्यम्य दंशितः ।	007a  
अभिपत्य महाबाहुर्भीष्मो भीमपराक्रमः ॥	007c  
सौभद्रे भीमसेने च सात्यकौ च महारथे ।	008a  
कैकेये च विराटे च धृष्टद्युम्ने च पार्षते ॥	008c  
एतेषु नरवीरेषु चेदिमत्स्येषु चाभिभूः ।	009a  
ववर्ष शरवर्षाणि वृद्धः कुरुपितामहः ॥	009c  
अभिद्यत ततो व्यूहस्तस्मिन्वीरसमागमे ।	010a  
सर्वेषामेव सैन्यानामासीद्व्यतिकरो महान् ॥	010c  
सादिनो ध्वजिनश्चैव हतप्रवरवाजिनः ।	011a  
विप्रद्रुतरथानीकाः समपद्यन्त पाण्डवाः ॥	011c  
अर्जुनस्तु नरव्याघ्रो दृष्ट्वा भीष्मं महारथम् ।	012a  
वार्ष्णेयमब्रवीत्क्रुद्धो याहि यत्र पितामहः ॥	012c  
एष भीष्मः सुसङ्क्रुद्धो वार्ष्णेय मम वाहिनीम् ।	013a  
नाशयिष्यति सुव्यक्तं दुर्योधनहिते रतः ॥	013c  
एष द्रोणः कृपः शल्यो विकर्णश्च जनार्दन ।	014a  
धार्तराष्ट्राश्च सहिता दुर्योधनपुरोगमाः ॥	014c  
पाञ्चालान्निहनिष्यन्ति रक्षिता दृढधन्वना ।	015a  
सोऽहं भीष्मं वधिष्यामि सैन्यहेतोर्जनार्दन ॥	015c  
तमब्रवीद्वासुदेवो यत्तो भव धनञ्जय ।	016a  
एष त्वां प्रापयिष्यामि पितामहरथं प्रति ॥	016c  
एवमुक्त्वा ततः शौरी रथं तं लोकविश्रुतम् ।	017a  
प्रापयामास भीष्मस्य रथं प्रति जनेश्वर ॥	017c  
चलद्बहुपातकेन बलाकावर्णवाजिना ।	018a  
समुच्छ्रितमहाभीमनदद्वानरकेतुना ॥	018c  
महता मेघनादेन रथेनामिततेजसा ।	019a  
विनिघ्नन्कौरवानीकं शूरसेनांश्च पाण्डवः ॥	019c  
प्रायाच्छरणदः शीघ्रं सुहृदां हर्षवर्धनः ।	020a  
तमापतन्तं वेगेन प्रभिन्नमिव वारणम् ॥	020c  
त्रासयन्तं रणे शूरान्मर्दयन्तं च सायकैः ।	021a  
सैन्धवप्रमुखैर्गुप्तः प्राच्यसौवीरकेकयैः ।	021c  
सहसा प्रत्युदीयाय भीष्मः शान्तनवोऽर्जुनम् ॥	021e  
को हि गाण्डीवधन्वानमन्यः कुरुपितामहात् ।	022a  
द्रोणवैकर्तनाभ्यां वा रथी संयातुमर्हति ॥	022c  
ततो भीष्मो महाराज सर्वलोकमहारथः ।	023a  
अर्जुनं सप्तसप्तत्या नाराचानां समाचिनोत् ॥	023c  
द्रोणश्च पञ्चविंशत्या कृपः पञ्चाशता शरैः ।	024a  
दुर्योधनश्चतुःषष्ट्या शल्यश्च नवभिः शरैः ॥	024c  
सैन्धवो नवभिश्चैव शकुनिश्चापि पञ्चभिः ।	025a  
विकर्णो दशभिर्भल्लै राजन्विव्याध पाण्डवम् ॥	025c  
स तैर्विद्धो महेष्वासः समन्तान्निशितैः शरैः ।	026a  
न विव्यथे महाबाहुर्भिद्यमान इवाचलः ॥	026c  
स भीष्मं पञ्चविंशत्या कृपं च नवभिः शरैः ।	027a  
द्रोणं षष्ट्या नरव्याघ्रो विकर्णं च त्रिभिः शरैः ॥	027c  
शल्यं चैव त्रिभिर्बाणै राजानं चैव पञ्चभिः ।	028a  
प्रत्यविध्यदमेयात्मा किरीटी भरतर्षभ ॥	028c  
तं सात्यकिर्विराटश्च धृष्टद्युम्नश्च पार्षतः ।	029a  
सौभद्रो द्रौपदेयाश्च परिवव्रुर्धनञ्जयम् ॥	029c  
ततो द्रोणं महेष्वासं गाङ्गेयस्य प्रिये रतम् ।	030a  
अभ्यवर्तत पाञ्चाल्यः संयुक्तः सह सोमकैः ॥	030c  
भीष्मस्तु रथिनां श्रेष्ठो राजन्विव्याध पाण्डवम् ।	031a  
अशीत्या निशितैर्बाणैस्ततोऽक्रोशन्त पाण्डवाः ॥	031c  
तेषां तु निनदं श्रुत्वा सहितानां प्रहृष्टवत् ।	032a  
प्रविवेश ततो मध्यं नरसिंहः प्रतापवान् ॥	032c  
तेषां महारथानां स मध्यं प्राप्य धनञ्जयः ।	033a  
चिक्रीड धनुषा राजल्ँलक्षं कृत्वा महारथान् ॥	033c  
\'क्षत्रियाणां शिरांस्युग्रैः कृन्तञ्शस्त्रैर्महारथः ।	034a  
शून्यान्कृत्वा रथोपस्थान्व्यचरत्फल्गुनस्तदा ॥\'	034c  
ततो दुर्योधनो राजा भीष्ममाह जनेश्वरः ।	035a  
पीड्यमानं स्वकं सैन्यं दृष्ट्वा पार्थेन संयुगे ॥	035c  
एष पाण्डुसुतस्तात कृष्णेन सहितो बली ।	036a  
यततां सर्वसैन्यानां मूलं नः परिकृन्तति ।	036c  
त्वयि जीवति गाङ्गेय द्रोणे च रथिनां वरे ॥	036e  
त्वत्कृते चैव कर्णोऽपि न्यस्तशस्त्रो विशाम्पते ।	037c  
न युध्यति रणे पार्थान्हितकामः सदा मम ।	037a  
स तथा कुरु गाङ्गेय यथा हन्येत फल्गुनः ॥	037e  
एवमुक्तस्ततो राजन्पिता देवव्रतस्तव ।	038a  
धिक् क्षात्रं धर्ममित्युक्त्वा प्रायात्पार्थ रथं प्रति ॥	038c  
उभौ श्वेतहयौ राजन्संसक्तौ प्रेक्ष्य पार्थिवाः ।	039a  
सिंहनादान्भृशं चक्रुः शङ्खान्दध्मुश्च मारिष ॥	039c  
द्रौणिर्दुर्योधनश्चैव विकर्णश्च तवात्मजः ।	040a  
परिवार्य रणे भीष्मं स्थिता युद्धाय मारिष ॥	040c  
तथैव पाण्डवाः सर्वे परिवार्य धनञ्जयम् ।	041a  
स्थिता युद्धाय महते ततो युद्धमवर्तत ॥	041c  
गाङ्गेयस्तु रणे पार्थमानर्च्छन्नवभिः शरैः ।	042a  
तमर्जुनः प्रत्यविध्यद्दशभिर्मर्मभेदिभिः ॥	042c  
ततः शरसहस्रेण सुप्रयुक्तेन पाण्डवः ।	043a  
अर्जुनः समरश्लाघी भीष्मस्यावारयद्दिशः ॥	043c  
शरजालं ततस्तत्तु शरजालेन मारिष ।	044a  
वारयामास पार्थस्य भीष्मः शान्तनवस्तदा ॥	044c  
उभौ परमसंहृष्टावुभौ युद्धाभिनन्दिनौ ।	045a  
निर्विशेषमयुध्येतां कृतप्रतिकृतैषिणौ ॥	045c  
भीष्मचापविमुक्तानि शरजालानि सङ्घशः ।	046a  
शीर्यमाणान्यदृश्यन्त भिन्नान्यर्जुनसायकैः ॥	046c  
तथैवार्जुनमुक्तानि शरजालानि सर्वशः ।	047a  
गाङ्गेयशरनुन्नानि प्रापतन्त महीतले ॥	047c  
अर्जुनः पञ्चविंशत्या भीष्ममार्च्छच्छितैः शरैः ।	048a  
भीष्मोपि समरे पार्थं विव्याध निशितैः शरैः ॥	048c  
अन्योन्यस्य हयान्विद्ध्वा ध्वजौ च सुमहाबलौ ।	049a  
रथेषां रथचक्रे च चिक्रीडतुररिन्दमौ ॥	049c  
ततः क्रुद्धो महाराज भीष्मः प्रहरतां वरः ।	050a  
वासुदेवं त्रिभिर्बाणैराजघान स्तनान्तरे ॥	050c  
भीष्मचापच्युतैस्तैस्तु निर्विद्धो मधुसूदनः ।	051a  
विरराज रणे राजन्सपुष्प इव किंशुकः ॥	051c  
ततोऽर्जुनो भृशं क्रुद्धो निर्विद्धं प्रेक्ष्य माधवम् ।	052a  
सारथिं कुरुवृद्धस्य निर्बिभेद शितैः शरैः ॥	052c  
यतमानौ तु तौ वीरावन्योन्यस्य वधं प्रति ।	053a  
न शक्नुतां तदाऽन्योन्यमभिसन्धातुमाहवे ॥	053c  
तौ मण्डलानि चित्राणि गतप्रत्यागतानि च ।	054a  
अदर्शयेतां बहुधा सूतसामर्थ्यलाघवात् ॥	054c  
अन्तरं च प्रहारेषु तर्कयन्तौ परस्परम् ।	055a  
राजन्नन्तरमार्गस्थौ स्थितावास्तां मुहुर्मुहुः ॥	055c  
उभौ सिंहरवोन्मिश्रं शङ्खशब्दं च चक्रतुः ।	056a  
तथैव चापनिर्घोषं चक्रतुस्तौ महारथौ ॥	056c  
तयोः शङ्खनिनादेन रथनेमिस्वनेन च ।	057a  
दारिता सहसा भूमिश्चकम्पे च ननाद च ॥	057c  
नोभयोरन्तरं कश्चिद्ददृशे भरतर्षभ ।	058a  
बलिनौ युद्धदुर्धर्षावन्योन्यसदृशावुभौ ॥	058c  
चिह्नमात्रेण भीष्मं तु प्रजज्ञुस्तत्र कौरवाः ।	059a  
तथा पाण्डुसुताः पार्थं चिह्नमात्रेण जज्ञिरे ॥	059c  
तयोर्नृवरयोर्दृष्ट्वा तादृशं तं पराक्रमम् ।	060a  
विस्मयं सर्वभूतानि जग्मुर्भारतसंयुगे ॥	060c  
न तयोर्विवरं कश्चिद्रणे पश्यति भारत ।	061a  
धर्मे स्थितस्य हि यथा न कश्चिद्वृजिनं क्वचित् ॥	061c  
उभौ च शरजालेन तावदृश्यौ बभूवतुः ।	062a  
प्रकाशौ च पुनस्तूर्णं बभूवतुरुभौ रणे ॥	062c  
तत्र देवाः सगन्धर्वाश्चारणाश्चर्षिभिः सह ।	063a  
अन्योन्यं प्रत्यभाषन्त तयोर्दृष्ट्वा पराक्रमम् ॥	063c  
न शक्यौ युधि संरब्धौ जेतुमेतौ कथञ्चन ।	064a  
सदेवासुरगन्धर्वैर्लोकैरपि महारथौ ॥	064c  
आश्चर्यभूतं लोकेषु युद्धमेतन्महाद्भुतम् ।	065a  
नैतादृशानि युद्धानि भविष्यन्ति कथञ्चन ॥	065c  
न हि शक्यो रणे जेतुं भीष्मः पार्थेन धीमता ।	066a  
सधनुः सरथः साश्वः प्रवपन्सायकान्रणे ॥	066c  
तथैव पाण्डवं युद्धे देवैरपि दुरासदम् ।	067a  
न विजेतुं रणे भीष्म उत्सहेत धनुर्धरम् ॥	067c  
आलोकादपि युद्धं हि सममेतद्भविष्यति ।	068a  
इति स्म वाचोऽश्रूयन्त प्रोच्चरन्त्यस्ततस्ततः ।	068c  
गाङ्गेयार्जुनयोः सङ्ख्ये स्तवयुक्ता विशाम्पते ॥	068e  
त्वदीयास्तु तदा योधाः पाण्डवेयाश्च भारत ।	069a  
अन्योन्यं समरे जघ्नुस्तयोस्तत्र समागमे ॥	069c  
शितधारैस्तथा खड्गैर्विमलैश्च परश्वधैः ।	070a  
शरैरन्यैश्च बहुभिः शस्त्रैर्नानाविधैरपि ॥	070c  
उभयोः सेनयोः शूरा न्यकृन्तन्त परस्परम् ।	071a  
वर्तमाने तथा घोरे तस्मिन्युद्धे सुदारुणे ।	071c  
द्रोणपाञ्चाल्ययो राजन्महानासीत्समागमः ॥ ॥	071e  

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे द्विपञ्चाशोऽध्यायः ॥

6-52-10 व्यतिकरो मेलकः । समागम इत्यर्थः ॥ 6-52-15 दृढधन्वना भीष्मेण ॥ 6-52-55 अन्तरं छिद्रम् । तर्कयन्तौ चिन्तयन्तौ । अन्तरमार्गस्थौ छिद्रान्वेषणपरौ ॥ 6-52-59 चिह्नं ध्वजः ॥ 6-52-68 आलोकात् आसंसारस्थितेः ॥
