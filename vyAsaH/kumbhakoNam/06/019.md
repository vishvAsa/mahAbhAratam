अध्यायः 019

युद्धाय पाण्डवसेनानिर्याणम् ॥ 1 ॥
धृतराष्ट्र उवाच 	001  
अक्षौहिणीं दशैकां च व्यूढां दृष्ट्वा युधिष्ठिरः ।	001a  
कथमल्पेन सैन्येन प्रत्यव्यूहत पाण्डवः ॥	001c  
यो वेद मानुषं व्यूहं दैवं गान्धर्वमासुरम् ।	002a  
कथं भीष्मं स कौन्तेयः प्रत्यव्यूहत सञ्जय ॥	002c  
सञ्जय उवाच 	003  
धार्तराष्ट्राण्यनीकानि दृष्ट्वा व्यूढानि पाण्डवः ।	003a  
अभ्यभाषत धर्मात्मा धर्मराजो धनञ्जयम् ॥	003c  
महर्षेर्वचनात्तात वेदयन्ति बृहस्पतेः ।	004a  
संहतान्योधयेदल्पान्कामं विस्तारयेद्बहून् ॥	004c  
सूचीमुखमनीकं स्यादल्पानां बहुभिः सह ।	005a  
अस्माकं च तथा सैन्यमल्पीयः सुतरां परैः ॥	005c  
एतद्वचनमाज्ञाय महर्षेर्व्यूह पाण्डव ।	006a  
एतच्छ्रुत्वा धर्मराजं प्रत्यभाषत पाण्डवः ॥	006c  
एष व्यूहामि ते व्यूहं राजसत्तम दुर्जयम् ।	007a  
अचलं नाम वज्राख्यं विहितं वज्रपाणिना ॥	007c  
यः स वात इवोद्भूतः समरे दुःसहः परैः ।	008a  
स नः पुरो योत्स्यते वै भीमः प्रहरतां वरः ॥	008c  
तेजांसि रिपुसैन्यानां मृद्नन्पुरुषसत्तमः ।	009a  
अग्रेऽग्रणीर्योत्स्यति नो युद्धोपायविचक्षणः ॥	009c  
यं दृष्ट्वा कुरवः सर्वे दुर्योधनपुरोगमाः ।	010a  
निवर्तिष्यन्ति सन्त्रस्ताः सिंहं क्षुद्रमृगा यथा ॥	010c  
तं सर्वे संश्रयिष्यामः प्राकारमकुतोभयाः ।	011a  
भीमं प्रहरतां श्रेष्ठं देवाराजमिवामराः ॥	011c  
न हि सोऽस्ति पुमाल्ँलोके यः सङ्क्रुद्धं वृकोदरम् ।	012a  
द्रष्टुमत्युग्रकर्माणं विषहेत नरर्षभम् ॥	012c  
भीमसेनो गदां बिभ्रद्वज्रसारमयीं दृढाम् ।	013a  
चरन्वेगेन महता समुद्रमपि शोषयेत् ॥	013c  
भीमसेनं तदा राजन्दर्शयस्व महाबलम् ।	014a  
केकया धृष्टकेतुश्च चेकितानश्च वीर्यवान् ॥	014c  
एते गच्छन्तु सामात्याः प्रकर्षन्तो जनाधिप ।	015a  
धृतराष्ट्रस्य दायादानिति बीभत्सुरब्रवीत् ॥	015c  
ब्रुवाणं तु तथा पार्थं सर्वसैन्यानि भारत ।	016a  
अपूजयंस्तदा वाग्भिरनुकूलाभिराहवे ॥	016c  
एवमुक्त्वा महाबाहुस्तथा चक्रे धनञ्जयः ।	017a  
व्यूह्य तानि बलान्याशु प्रययौ फल्गुनस्तथा ॥	017c  
सम्प्रयातान्कुरून्दृष्ट्वा पाण्डवानां महाचमूः ।	018a  
गङ्गेव पूर्णा स्तिमिता स्पन्दमाना व्यदृश्यत ॥	018c  
भीमसेनोऽग्रणीस्तेषां धृष्टद्युम्नश्च वीर्यवान् ।	019a  
नकुलः सहदेवश्च धृष्टकेतुश्च पार्थिवः ॥	019c  
विराटश्च ततः पश्चाद्राजाथाक्षौहिणीवृतः ।	020a  
भ्रातृभिः सह पुत्रैश्च सोऽभ्यरक्षत पृष्ठतः ॥	020c  
चक्ररक्षौ तु भीमस्य माद्रीपुत्रौ महाद्युती ।	021a  
द्रौपदेयाः ससौभद्राः पृष्ठगोपास्तरस्विनः ॥	021c  
धृष्टद्युम्नश्च पाञ्चाल्यस्तेषां गोप्ता महारथः ।	022a  
सहितः पृतनाशूरैः रथमुख्यैः प्रभद्रकैः ॥	022c  
शिखण्डी तु ततः पश्चादर्जुनेनाभिरक्षितः ।	023a  
यत्तो भीष्मविनाशाय प्रययौ भरतर्षभ ॥	023c  
पृष्ठतोऽप्यर्जुनस्यासीद्युयुधानो महाबलः ।	024a  
चक्ररक्षौ तु पाञ्चाल्यौ युधामन्यूत्तमोजसौ ॥	024c  
राजा तु मध्यमानीके कुन्तीपुत्रो युधिष्ठिरः ।	025a  
बृहद्भिः कुञ्जरैर्मत्तैश्चलद्भिरचलैरिव ॥	025c  
अक्षौहिण्याथ पाञ्चाल्यो यज्ञसेनो महामनाः ।	026a  
विराटमन्वयात्पश्चात्पाण्डवार्थं पराक्रमी ॥ 	026c  
तेषामादित्यचन्द्राभाः कनकोत्तमभूषणाः ।	027a  
नानाचिह्नधरा राजन्रथेष्वासन्महाध्वजाः ॥	027c  
समुत्सार्य ततः पश्चाद्धृष्टद्युम्नो महारथः ।	028a  
भ्रातृभिः सहपुत्रैश्च सोऽभ्यरक्षद्युधिष्ठिरम् ॥	028c  
त्वदीयानां परेषां च रथेषु विपुलान्ध्वजान् ।	029a  
अभिभूयार्जुनस्यैको रथे तस्थौ महाकपिः ॥	029c  
पदातास्त्वग्रतोऽगच्छन्नसिशक्त्यृष्टिपाणयः ।	030a  
अनेकशतसाहस्रा भीमसेनस्य रक्षिणः ॥	030c  
वारणा दशसाहस्राः प्रभिन्नकरटामुखाः ।	031a  
शूरा हेममयैर्जालैर्दीप्यमाना इवाचलाः ॥	031c  
क्षरन्त इव जीमूता महार्हाः पद्मगन्धिनः ।	032a  
राजानमन्वयुः पश्चाज्जीमूता इव वार्षिकाः ॥	032c  
भीमसेनो गदां भीमां प्रकर्षन्परिघोपमाम् ।	033a  
प्रचकर्ष महासैन्यं दुराधर्षो महामनाः ॥	033c  
तमर्कमिव दुष्प्रेक्ष्यं तपन्तमिव वाहिनीम् ।	034a  
न शेकुः सर्वयोधास्ते प्रतिवीक्षितुमन्तिके ॥	034c  
वज्रो नामैष स व्यूहो निर्भयः सर्वतोमुखः ।	035a  
चापविद्युद्ध्वजो घोरो गुप्तो गाण्डीवधन्वना ॥	035c  
यं प्रतिव्यूह्य तिष्ठन्ति पाण्डवास्तव वाहिनीम् ।	036a  
अजेयो मानुषे लोके पाण्डवैरभिरक्षितः ॥	036c  
सन्ध्यां तिष्ठत्सु सैन्येषु सूर्यस्योदयनं प्रति ।	037a  
प्रववौ पृष्ठतो वायुर्निरभ्रे स्तनयित्नुमान् ॥	037c  
विष्वग्वाताश्च विववुर्नीचैः शर्करकर्षिणः ।	038a  
रजश्चोद्धूयत महत्तम आच्छादयज्जगत् ॥	038c  
पपात महती चोल्का प्राङ्मुखी भरतर्षभ ।	039a  
उद्यन्तं सूर्यमाहत्य व्यशीर्यत महास्वना ॥	039c  
अथ सन्नह्यमानेषु सैन्येषु भरतर्षभ ।	040a  
निष्प्रभोऽभ्युद्ययौ सूर्यः सघोषं भूश्चचाल च ॥	040c  
व्यशीर्यत सनादा च भूस्तदा भरतर्षभ ।	041a  
निर्घाता बहवो राजन्दिक्षु सर्वासु चाभवन् ।	041c  
प्रादुरासीद्रजस्तीव्रं न प्राज्ञायत किञ्चन ॥	041e  
ध्वजानां धूयमानानां सहसा मातरिश्वना ।	042a  
किङ्किणीजालबद्धानां काञ्चनस्रग्वराम्बरैः ॥	042c  
महतां सपताकानामादित्यसमतेजसाम् ।	043a  
सर्वं झणझणीभूतमासीत्तालवनेष्विव ॥	043c  
एवं ते पुरुषव्याघ्राः पाण्डवा युद्धनन्दिनः ।	044a  
व्यवस्थिताः प्रतिव्यूह्य तव पुत्रस्य वाहिनीम् ॥	044c  
ग्रसन्त इव मज्जानो योधानां भरतर्षभ ।	045a  
दृष्ट्वाग्रतो भीमसेनं गदापाणिमवस्थितम् ॥ ॥	045c  

इति श्रीमन्महाभारते भीष्मपर्वणि भगवद्गीतापर्वणि एकोनविंशोऽध्यायः ॥

6-19-4 संहतानिति । अल्पैः संहत्यैव योद्धव्यम् । बहुभिस्तु विशकलितैरपि योद्धुं शक्यमित्यर्थः ॥ 6-19-6 व्यूह व्यूहं कुरु ॥ 6-19-18 स्पन्दमाना किञ्चिच्चलन्ती ॥ 6-19-31 वारणा राजानमन्वयुरिति सम्बन्धः । अचलाः निष्कम्पाः ॥ 6-19-32 जीमूताः पर्वताः ॥ 6-19-39 आहत्य आस्फाल्य ॥ 6-19-45 मज्जान इति । नोऽस्माकं योधानां मज्जाः धातुविशेषान् ग्रसन्त इवेति योज्यम् । भीमसेनं दृष्ट्वा व्यवस्थिता इति सम्बन्धः ॥
