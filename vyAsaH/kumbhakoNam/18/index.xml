<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१८ on महाभारते विश्वासटिप्पन्यः</title>
    <link>https://vishvAsa.github.io/mahAbhAratam/vyAsaH/kumbhakoNam/18/</link>
    <description>Recent content in &#43;१८ on महाभारते विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/mahAbhAratam/vyAsaH/kumbhakoNam/18/index.xml" rel="self" type="application/rss+xml" />
    <item>
      <title></title>
      <link>https://vishvAsa.github.io/mahAbhAratam/vyAsaH/kumbhakoNam/18/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNam/18/001/</guid>
      <description>&lt;p&gt;अध्यायः 001&lt;/p&gt;&#xA;&lt;p&gt;स्वर्गं गतेन युधिष्ठिरेण तत्र महासमुच्छ्रयेण शोभमानदुर्योधनदर्शनम् ॥ 1 ॥ तथा तदुत्कर्षासहिष्णुतया तदीयदोषोद्घाटनेन तेन सह स्वेन स्वर्गवासानभिरोचननिवेदनपूर्वकं नारदं प्रति स्वस्य भ्रात्रादिदिदृक्षानिवेदनम् ॥ 2 ॥&lt;/p&gt;&#xA;&lt;p&gt;श्रीवेदव्यासाय नमः ।&#x9;000&lt;br&gt;&#xA;नारायणं नस्कृत्य नरं चैव नरोत्तमम् ।&#x9;000a&lt;br&gt;&#xA;देवीं सरस्वतीं व्यासं ततो जयमुदीरयेत् ॥&#x9;000c&lt;br&gt;&#xA;जनमेजय उवाच ।&#x9;001&lt;br&gt;&#xA;स्वर्गं त्रिविष्टपं प्राप्य मम पूर्वपितामहाः ।&#x9;001a&lt;br&gt;&#xA;पाण्डवा धार्तराष्ट्राश्च कानि स्थानानि भेजिरे ॥&#x9;001c&lt;br&gt;&#xA;एतदिच्छाम्यहं श्रोतुं सर्वविच्चासि मे मतः ।&#x9;002a&lt;br&gt;&#xA;महर्षिणाऽभ्यनुज्ञातो व्यासेनाद्भुतकर्मणा ॥&#x9;002c&lt;br&gt;&#xA;वैशम्पायन उवाच ।&#x9;003&lt;br&gt;&#xA;स्वर्गं त्रिविष्टपं प्राप्य तव पूर्वपितामहाः ।&#x9;003a&lt;br&gt;&#xA;युधिष्ठिरप्रभृतयो यदकुर्वत तच्छृणु ॥&#x9;003c&lt;br&gt;&#xA;स्वर्गं त्रिविष्टपं प्राप्य धर्मराजो युधिष्ठिरः ।&#x9;004a&lt;br&gt;&#xA;दुर्योधनं श्रिया जुष्टं ददर्शाऽऽसीनमासने ॥&#x9;004c&lt;br&gt;&#xA;भ्राजमानमिवादित्यं वीरलक्ष्म्याऽभिसंवृतम् ।&#x9;005a&lt;br&gt;&#xA;देवैर्भ्राजिष्णुभिः साध्यैः सहितं पुण्यकर्मभिः ॥&#x9;005c&lt;br&gt;&#xA;ततो युधिष्ठिरो राजा दुर्योधनममर्षितः ।&#x9;006a&lt;br&gt;&#xA;सहसा सन्निवृत्तोऽभूच्छ्रियं दृष्ट्वा सुयोधने ॥&#x9;006c&lt;br&gt;&#xA;ब्रुवन्नुच्चैर्वचस्तान्वै नाहं दुर्योधनेन वै ।&#x9;007a&lt;br&gt;&#xA;सहितः कामये लोकाल्ँलब्धेनादीर्घदर्शिना ॥&#x9;007c&lt;br&gt;&#xA;यत्कृते पृथिवी सर्वा सुहृदो बान्धवास्तथा ।&#x9;008a&lt;br&gt;&#xA;हतास्माभिः प्रसह्याजौ किल्ष्टैः पूर्वं महावने ॥&#x9;008c&lt;br&gt;&#xA;द्रौपदी च सभामध्ये पाञ्चाली धर्मचारिणी ।&#x9;009a&lt;br&gt;&#xA;पर्याकृष्टाऽनवद्याङ्गी पत्नी नो गुरुसन्निधौ ॥&#x9;009c&lt;br&gt;&#xA;अस्ति देवा न मे कामः सुयोधनमुदीक्षितुम् ।&#x9;010a&lt;br&gt;&#xA;तत्राहं गन्तुमिच्छामि यत्र ते भ्रातरो मम ॥&#x9;010c&lt;br&gt;&#xA;नैवमित्यब्रवीत्तं तु नारदः प्रहसन्निव ।&#x9;011a&lt;br&gt;&#xA;स्वर्गे निवासे राजेन्द्र विरुद्धं चापि नश्यति ॥&#x9;011c&lt;br&gt;&#xA;युधिष्ठिर महाबाहो मैवं वोचः कथञ्चन ।&#x9;012a&lt;br&gt;&#xA;दुर्योधनं प्रति नृपं शृणु चेदं वचो मम ॥&#x9;012c&lt;br&gt;&#xA;एष दुर्योधनो राजा पूज्यते त्रिदशैः सह ।&#x9;013a&lt;br&gt;&#xA;सद्भिश्च राजप्रवरैर्य इमे स्वर्गवासिनः ।&#x9;013c&lt;br&gt;&#xA;वीरलोकगतिं प्राप्ता युद्धे हुत्वाऽऽत्मनस्तनुम् ।&#x9;014a&lt;br&gt;&#xA;यूयं सर्वे सुरसमा येन युद्धेन बाधिताः ॥&#x9;014c&lt;br&gt;&#xA;स एष क्षत्रधर्मेण स्थानमेतदवाप्तवान् ।&#x9;015a&lt;br&gt;&#xA;भये महति योऽभीतो बभूव पृथिवीपतिः ॥&#x9;015c&lt;br&gt;&#xA;न तन्मनसि कर्तव्यं पुत्र यद्द्यूतकारितम् ।&#x9;016a&lt;br&gt;&#xA;द्रौपद्याश्च परिक्लेशं न चिन्तयितुमर्हसि ॥&#x9;016c&lt;br&gt;&#xA;ये चान्येऽपि परिक्लेशा युष्माकं ज्ञातिकारिताः ।&#x9;017a&lt;br&gt;&#xA;सङ्ग्रामेष्वथवाऽन्यत्र न तान्संस्मर्तुमर्हसि ॥&#x9;017c&lt;br&gt;&#xA;समागच्छ यथान्यायं राज्ञा दुर्योधनेन वै ।&#x9;018a&lt;br&gt;&#xA;स्वर्गोऽयं नेह वैराणि भवन्ति मनुजाधिप ॥&#x9;018c&lt;br&gt;&#xA;नारदेनैवमुक्तस्तु कुरुराजो युधिष्ठिरः ।&#x9;019a&lt;br&gt;&#xA;भ्रातॄन्पप्रच्छ मेधावी वाक्यमेतदुवाच ह ॥&#x9;019c&lt;br&gt;&#xA;यदि दुर्योधनस्यैते वीरलोकाः सनातनाः ।&#x9;020a&lt;br&gt;&#xA;अधर्मज्ञस्य पापस्य पृथिवीसुहृदद्रुहः ॥&#x9;020c&lt;br&gt;&#xA;यत्कृते पृथिवी नष्टा सहसा सनरद्विपा ।&#x9;021a&lt;br&gt;&#xA;वयं च मन्युना दग्धा वैरं प्रतिचिकीर्षवः ॥&#x9;021c&lt;br&gt;&#xA;ये ते वीरा महात्मानो भ्रातरो मे महाव्रताः ।&#x9;022a&lt;br&gt;&#xA;सत्यप्रतिज्ञा लोकस्य शूरा वै सत्यवादिनः ।&#x9;022c&lt;br&gt;&#xA;तेषामिदानीं के लोका द्रष्टुमिच्छामि तानहम् ॥&#x9;022e&lt;br&gt;&#xA;कर्णं चैव महात्मानं कौन्तेयं सत्यसङ्गरम् ।&#x9;023a&lt;br&gt;&#xA;धृष्टद्युम्नं सात्यकिं च धृष्टद्युम्नस्य चात्मजान् ॥&#x9;023c&lt;br&gt;&#xA;ये च शस्त्रैर्वधं प्राप्ताः क्षत्रधर्मेण पार्थिवाः ।&#x9;024a&lt;br&gt;&#xA;क्वनु ते पार्थिवान्ब्रह्मन्नैतान्पश्यामि नारद ॥&#x9;024c&lt;br&gt;&#xA;विराटद्रुपदौ चैव धृष्टकेतुमुखांश्च तान् । &#x9;025a&lt;br&gt;&#xA;शिखण्डिनं च पाञ्चाल्यं द्रौपदेयांश्च सर्वशः ।&#x9;025c&lt;br&gt;&#xA;अभिमन्युं च दुर्धर्षं द्रष्टुमिच्छामि नारद ॥ ॥&#x9;025e&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/kumbhakoNam/18/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNam/18/002/</guid>
      <description>&lt;p&gt;अध्यायः 002&lt;/p&gt;&#xA;&lt;p&gt;स्वर्गे कर्णादिबन्धुजनानपश्यता युधिष्ठिरेण देवान्प्रति यत्र कुत्रापि बन्धुजनैः सहैव स्वस्य निवासेच्छानिवेदनम् ॥ 1 ॥ देवैर्युधिष्ठिराय बन्धुजनप्रदर्शनं चोदितेन देवदूतेन तस्य नरकप्रदेशप्रापणम् ॥ 2 ॥ दुर्दर्शनरकदर्शनासहिष्णुतया सह दूतेन प्रतिनिवर्तमानेन युधिष्ठिरेण श्रुतपूर्वकण्ठध्वनिश्रवणम् ॥ 3 ॥ ततो युधिष्ठिरपृष्टैस्तैस्तं प्रति स्वेषां कर्मभीमादित्वकथनम् ॥ 4 ॥ ततस्तेन दूतं प्रति इन्द्रे स्वस्य तत्समीपं प्रत्यनागमनचोदना ॥ 5 ॥ दूतेनेन्द्रे युधिष्ठिरचिकीर्षितनिवेदनम् ॥ 6 ॥&lt;/p&gt;&#xA;&lt;p&gt;युधिष्ठिर उवाच ।&#x9;001&lt;br&gt;&#xA;नेह पश्यामि विबुधा राधेयममितौजसम् ।&#x9;001a&lt;br&gt;&#xA;भ्रातरौ च महात्मानौ युधामन्यूत्तमौजसौ ॥&#x9;001c&lt;br&gt;&#xA;जुहुवुर्ये शरीराणि रणवह्नौ महारथाः ।&#x9;002a&lt;br&gt;&#xA;राजानो राजपुत्राश्च ये मदर्थे हता रणे ॥&#x9;002c&lt;br&gt;&#xA;क्व ते महारथाः सर्वे शार्दूलसमविक्रमाः ।&#x9;003a&lt;br&gt;&#xA;तैरप्ययं जितो लोकः कच्चित्पुरुषसत्तमैः ॥&#x9;003c&lt;br&gt;&#xA;यदि लोकानिमान्प्राप्तास्ते च सर्वे महारथाः ।&#x9;004a&lt;br&gt;&#xA;स्थितं वित्त हि मां देवाः सहितं तैर्महात्मभिः ॥&#x9;004c&lt;br&gt;&#xA;कच्चिन्न तैरवाप्तोऽयं नृपैर्लोकोऽक्षयः शुभः ।&#x9;005a&lt;br&gt;&#xA;न तैरहं विना वत्स्ये भ्रातृभिर्ज्ञातिभिस्तथा ॥&#x9;005c&lt;br&gt;&#xA;मातुर्हि वचनं श्रुत्वा तदा सलिलकर्मणि ।&#x9;006a&lt;br&gt;&#xA;कर्णस्य क्रियतां तोयमिति तप्यामि तेन वै ॥&#x9;006c&lt;br&gt;&#xA;इदं च परितप्यामि पुनःपुनरहं सुराः ।&#x9;007a&lt;br&gt;&#xA;यन्मातुः सदृशौ पादौ तस्याहममितात्मनः ॥&#x9;007c&lt;br&gt;&#xA;दृष्ट्वैव तं नानुगतः कर्णं परबलार्दनम् ।&#x9;008a&lt;br&gt;&#xA;न ह्यस्मान्कर्णसहिताञ्जयेच्छक्रोऽपि संयुगे ॥&#x9;008c&lt;br&gt;&#xA;तमहं यत्रतत्रस्थं द्रष्टुमिच्छामि सूर्यजम् ।&#x9;009a&lt;br&gt;&#xA;अविज्ञातो मया योऽसौ घातितः सव्यसाचिना ॥&#x9;009c&lt;br&gt;&#xA;भीमं च भीमविक्रान्तं प्राणेभ्योऽपि प्रियं मम ।&#x9;010a&lt;br&gt;&#xA;अर्जुनं चेन्द्रसङ्काशं यमौ चैव यमोपमौ ॥&#x9;010c&lt;br&gt;&#xA;द्रष्टुमिच्छामि तां चाहं पाञ्चालीं धर्मचारिणीम् ।&#x9;011a&lt;br&gt;&#xA;न चेह स्थातुमिच्छामि सत्यमेवं ब्रवीमि वः ॥&#x9;011c&lt;br&gt;&#xA;किं मे भ्रातृविहीनस्य स्वर्गेण सुरसत्तमाः ।&#x9;012a&lt;br&gt;&#xA;यत्र ते मम स स्वर्गो नायं स्वर्गो मतो मम ॥&#x9;012c&lt;br&gt;&#xA;देवा ऊचुः ।&#x9;013&lt;br&gt;&#xA;यदि वै तत्र ते श्रद्धा गम्यतां तत्र माचिरम् ।&#x9;013a&lt;br&gt;&#xA;प्रिये हि तव वर्तामो देवराजस्य शासनात् ॥&#x9;013c&lt;br&gt;&#xA;वैशम्पायन उवाच ।&#x9;014&lt;br&gt;&#xA;इत्युक्त्वा तं ततो देवा देवदूतमुपादिशन् ।&#x9;014a&lt;br&gt;&#xA;युधिष्ठिरस्य सुहृदो दर्शयेतदि परन्तप ॥&#x9;014c&lt;br&gt;&#xA;ततः कुन्तीसुतो राजा देवदूतश्च जग्मतुः ।&#x9;015a&lt;br&gt;&#xA;सहितौ राजशार्दूल यत्र ते पुरुषर्षभाः ॥&#x9;015c&lt;br&gt;&#xA;अग्रतो देवदूतश्च ययौ राजा च पृष्ठतः ।&#x9;016a&lt;br&gt;&#xA;पन्थानमशुभं दुर्गं सेवितं पापकर्मभिः ॥&#x9;016c&lt;br&gt;&#xA;तमसा संवृतं घोरं केशशैवलशाद्वलम् ।&#x9;017a&lt;br&gt;&#xA;युक्तं पापकृतां गन्धैर्मांसशोणितकर्दमम् ॥&#x9;017c&lt;br&gt;&#xA;दंशोत्पातकभल्लूकमक्षिकामशकावृतम् ।&#x9;018a&lt;br&gt;&#xA;इतश्चेतश्च कुणपैः समन्तात्परिवारितम् ॥&#x9;018c&lt;br&gt;&#xA;अस्थिकेशसमाकीर्णं कृमिकीटसमाकुलम् ।&#x9;019a&lt;br&gt;&#xA;ज्वलनेन प्रदीप्तेन समन्तात्परिवेष्टितम् ॥&#x9;019c&lt;br&gt;&#xA;अयोमुखैश्च काकाद्यैर्गृध्रैश्च समभिद्रुतम् ।&#x9;020a&lt;br&gt;&#xA;सूचीमुखैस्तथा प्रेतैर्विन्ध्यशैलोपमैर्वृतम् ॥&#x9;020c&lt;br&gt;&#xA;मेदोरुधिरयुक्तैश्च च्छिन्नबाहूरुपाणिभिः ।&#x9;021a&lt;br&gt;&#xA;निकृत्तोदरपादैश्च तत्रतत्र प्रवेशितैः ॥&#x9;021c&lt;br&gt;&#xA;स तत्कुणपदुर्गन्धमशिवं रोमहर्षणम् ।&#x9;022a&lt;br&gt;&#xA;जगाम राजा धर्मान्मा मध्ये बहु विचिन्तयन् ॥&#x9;022c&lt;br&gt;&#xA;ददर्शोष्णोदकैः पूर्णां नदीं चापि सुदुर्गमाम् ।&#x9;023a&lt;br&gt;&#xA;असिपत्रवनं चैव निशितं क्षुरसंवृतम् ॥&#x9;023c&lt;br&gt;&#xA;करम्भवालुकास्तप्ता आयसीश्च शिलाः पृथक् ।&#x9;024a&lt;br&gt;&#xA;लोहकुम्भीश्च तैलस्य क्वाथ्यमानाः समन्ततः ॥&#x9;024c&lt;br&gt;&#xA;कूटशाल्मलिकं चापि दुःस्पर्शं तीक्ष्णकण्टकम् ।&#x9;025a&lt;br&gt;&#xA;ददर्शान्याश्च कौन्तेयो यातनाः पापकर्मिणाम् ॥&#x9;025c&lt;br&gt;&#xA;स तं दुर्गन्धमालक्ष्य देवदूतमुवाच ह ।&#x9;026a&lt;br&gt;&#xA;कियदध्वानमस्माभिर्गन्तव्यमिममीदृशम् ॥&#x9;026c&lt;br&gt;&#xA;क्व च ते भ्रातरो मह्यं तन्ममाख्यातुमर्हसि ।&#x9;027a&lt;br&gt;&#xA;देशोऽयं कश्च देवानामेतदिच्छामि वेदितुम् ॥&#x9;027c&lt;br&gt;&#xA;स सन्निववृते श्रुत्वा धर्मराजस्य भाषितम् ।&#x9;028a&lt;br&gt;&#xA;देवदूतोऽब्रवीचैनमेतावद्गमनं तव ॥&#x9;028c&lt;br&gt;&#xA;निवर्तितव्यो हि मया तथाऽस्म्युक्तो दिवौकसैः ।&#x9;029a&lt;br&gt;&#xA;यदि श्रान्तोऽसि राजेन्द्र त्वमथागन्तुमर्हसि ॥&#x9;029c&lt;br&gt;&#xA;युधिष्ठिरस्तु निर्विण्णस्तेन गन्धेन मूर्छितः ।&#x9;030a&lt;br&gt;&#xA;निवर्तने धृतमनाः पर्यावर्तत भारत ॥&#x9;030c&lt;br&gt;&#xA;सं सन्निवृत्तो धर्मात्मा दुःखशोकसमाहतः ।&#x9;031a&lt;br&gt;&#xA;शुश्राव तत्र वदतां दीना वाचः समन्ततः ॥&#x9;031c&lt;br&gt;&#xA;भोभो धर्मज राजर्षे पुण्याभिजन पाण्डव ।&#x9;032a&lt;br&gt;&#xA;अनुग्रहार्थमस्माकं तिष्ठ तावन्मुहूर्तकम् ॥&#x9;032c&lt;br&gt;&#xA;आयाति त्वयि दुर्धर्षे वाति पुण्यः समीरणः ।&#x9;033a&lt;br&gt;&#xA;तव गन्धानुगस्तात येनास्मान्सुखमागमत् ॥&#x9;033c&lt;br&gt;&#xA;ते वयं पार्थ दीर्घस्य कालस्य पुरुषर्षभ ।&#x9;034a&lt;br&gt;&#xA;सुखमासादयिष्यामस्त्वां दृष्ट्वा राजसत्तम ॥&#x9;034c&lt;br&gt;&#xA;सन्तिष्ठस्व महाबाहो मुहूर्तमिह भारत ।&#x9;035a&lt;br&gt;&#xA;त्वयि तिष्ठति कौरव्य यातनाऽस्मान्न बाधते ॥&#x9;035c&lt;br&gt;&#xA;एवं बहुविधा वाचः कृपणा वेदनावताम् ।&#x9;036a&lt;br&gt;&#xA;तस्मिन्देशे स शुश्राव समन्ताद्वदतां नृप ॥&#x9;036c&lt;br&gt;&#xA;तेषां तु वचनं श्रुत्वा दयावान्दीनभाषिणाम् ।&#x9;037a&lt;br&gt;&#xA;अहो कृच्छ्रमिति प्राह तस्थौ स च युधिष्ठिरः ॥&#x9;037c&lt;br&gt;&#xA;स ता गिरः पुरस्ताद्वै श्रुतपूर्वाः पुनःपुनः ।&#x9;038a&lt;br&gt;&#xA;ग्लानानां दुःखितानां च नाभ्यजानत पाण्डवः ॥&#x9;038c&lt;br&gt;&#xA;अबुध्यमानस्ता वाचो धर्मपुत्रो युधिष्ठिरः ।&#x9;039a&lt;br&gt;&#xA;उवाच के भवन्तो वै किमर्थमिह तिष्ठथ ॥&#x9;039c&lt;br&gt;&#xA;इत्युक्तास्ते ततः सर्वे समन्तादवभाषिरे ।&#x9;040a&lt;br&gt;&#xA;कर्णोऽहं भीमसेनोऽहमर्जुनोऽहमिति प्रभो ॥&#x9;040c&lt;br&gt;&#xA;नकुलः सहदेवोऽहं धृष्टद्युम्नोऽहमित्युत ।&#x9;041a&lt;br&gt;&#xA;द्रौपदी द्रौपदेयाश्च इत्येवं ते विचुक्रुशुः ॥&#x9;041c&lt;br&gt;&#xA;ता वाचः स तदा श्रुत्वा तद्देशसदृशीर्नृप ।&#x9;042a&lt;br&gt;&#xA;ततो विममृशे राजा किन्त्विदं दैवकारितम् ॥&#x9;042c&lt;br&gt;&#xA;किन्तु तत्कलुषं कर्म कृतमेभिर्महात्मभिः ।&#x9;043a&lt;br&gt;&#xA;कर्णेन द्रौपदेयैर्वा पाञ्चाल्या वा सुमध्यया ॥&#x9;043c&lt;br&gt;&#xA;य इमे पापगन्धेऽस्मिन्देशे सन्ति सुदारुणे ।&#x9;044a&lt;br&gt;&#xA;नाहं जानामि सर्वेषां दुष्कृतं पुण्यकर्मणाम् ॥&#x9;044c&lt;br&gt;&#xA;किं कृत्वा धृतराष्ट्रस्य पुत्रो राजा सुयोधनः ।&#x9;045a&lt;br&gt;&#xA;तथा श्रिया युतः पापैः सह सर्वैः पदानुगैः ॥&#x9;045c&lt;br&gt;&#xA;महेन्द्र इव लक्ष्मीवानास्ते परमपूजितः ।&#x9;046a&lt;br&gt;&#xA;कस्येदानीं विकारोऽयं य इमे नरकं गताः ॥&#x9;046c&lt;br&gt;&#xA;सर्वे धर्मविदः शूराः सत्यागमपरायणाः ।&#x9;047a&lt;br&gt;&#xA;क्षत्रधर्मरताः सन्तो यज्वानो भूरिदक्षिणाः ॥&#x9;047c&lt;br&gt;&#xA;किन्नु सुप्तोऽस्मि जागर्मि चेतयामि न चेतये ।&#x9;048a&lt;br&gt;&#xA;अहो चित्तविकारोऽयं स्याद्वा मे चित्तविभ्रमः ॥&#x9;048c&lt;br&gt;&#xA;एवं बहुविधं राजा विममर्श युधिष्ठिरः ।&#x9;049a&lt;br&gt;&#xA;दुःखशोकसमाविष्टश्चिन्ताव्याकुलितेन्द्रियः ॥&#x9;049c&lt;br&gt;&#xA;क्रोधमाहारयच्चैव तीव्रं धर्मसुतो नृपः ।&#x9;050a&lt;br&gt;&#xA;देवांश्च गर्हयामास धर्मं चैव युधिष्ठिरः ॥&#x9;050c&lt;br&gt;&#xA;स तीव्रशोकसन्तप्तो देवदूतमुवाच ह ।&#x9;051a&lt;br&gt;&#xA;गम्यतां तत्र येषां त्वं दूतस्तेषामुपान्तिकम् ॥&#x9;051c&lt;br&gt;&#xA;न ह्यहं तत्र यास्यामि स्थितोऽस्मीति निवेद्यताम् ।&#x9;052a&lt;br&gt;&#xA;मत्संश्रयादिमे दूनाः सुखिनो भ्रातरो हि मे ॥&#x9;052c&lt;br&gt;&#xA;इत्युक्तः स तदा दूतः पाण्डुपुत्रेण धीमता ।&#x9;053a&lt;br&gt;&#xA;जगामि तत्र यत्राऽऽस्ते देवराजः शतक्रतुः ॥&#x9;053c&lt;br&gt;&#xA;निवेदयामास च तद्धर्मराजचिकीर्षितम् ।&#x9;054a&lt;br&gt;&#xA;यथोक्तं धर्मपुत्रेण सर्वमेव जनाधिप ॥ ॥&#x9;054c&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/kumbhakoNam/18/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNam/18/003/</guid>
      <description>&lt;p&gt;अध्यायः 003&lt;/p&gt;&#xA;&lt;p&gt;तत्रैवावस्थानपरीक्षया परितुष्टेषु यमेन्द्रादिषु युधिष्ठिरसमीपमुपागतेषु तद्दृष्टपूर्वनरकादीनां क्षणेनान्तर्धानम् ॥ 1 ॥ धर्मेण युधिष्ठिरं प्रति सप्रशंसनं तद्दृष्टनरकस्य परीक्षणायेन्द्रमायासृष्टत्वकथनम् । 2 ॥ ततो युधिष्ठिरेण गङ्गायामवागाहनान्मानुषशरीरपरित्यागपूर्वकं दिव्यशरीरपरिग्रहणेन महर्ष्यादिभिः स्तूयमानेन सता सहदेवैर्भ्रात्राद्यधिष्ठितदिव्यस्थानगमनम् ॥ 3 ॥&lt;/p&gt;&#xA;&lt;p&gt;वैशम्पायन उवाच ।&#x9;001&lt;br&gt;&#xA;स्थिते मुहूर्तं पार्थे तु धर्मराजे युधिष्ठिरे ।&#x9;001a&lt;br&gt;&#xA;आजग्मुस्तत्र कौरव्य देवाः शक्रपुरोगमाः ॥&#x9;001c&lt;br&gt;&#xA;स च विग्रहवान्धर्मो राजानं सम्परीक्ष्य तम् ।&#x9;002a&lt;br&gt;&#xA;तत्राजगाम यत्रासौ कुरुराजो युधिष्ठिरः ॥&#x9;002c&lt;br&gt;&#xA;तेषु भासुरदेहेषु पुण्याभिजनकर्मसु ।&#x9;003a&lt;br&gt;&#xA;समागतेषु देवेषु व्यगमत्तत्तमो नृप ॥&#x9;003c&lt;br&gt;&#xA;नादृश्यन्त च तास्तत्र यातनाः पापकर्मणाम् ।&#x9;004a&lt;br&gt;&#xA;नदी वैतरणी चैव कूटशाल्मलिना सह ॥&#x9;004c&lt;br&gt;&#xA;लोहकुम्भ्यः शिलाश्चैव नादृश्यन्त भयानकाः ।&#x9;005a&lt;br&gt;&#xA;विकृतानि शरीराणि यानि तत्र समन्ततः ॥&#x9;005c&lt;br&gt;&#xA;ददर्श राजा कौरव्यस्तान्सर्वान्सुमहाप्रभान् ॥&#x9;006ac&lt;br&gt;&#xA;ततो वायुः सुखस्पर्शः पुण्यगन्धवहः शुचिः ।&#x9;007a&lt;br&gt;&#xA;ववौ देवसमीपस्थः शीतलोऽतीव भारत ॥&#x9;007c&lt;br&gt;&#xA;मरुतः सह शक्रेण वसवश्चाश्विनौ सह ।&#x9;008a&lt;br&gt;&#xA;साध्या रुद्रास्तथाऽऽदित्या ये चान्येऽपि दिवौकसः ।&#x9;008c&lt;br&gt;&#xA;सर्वे तत्र समाजग्मुः सिद्धाश्च परमर्षयः ।&#x9;009a&lt;br&gt;&#xA;यत्र राजा महातेजा धर्मपुत्रः स्थितोऽभवत् ॥&#x9;009c&lt;br&gt;&#xA;ततः शक्रः सुरपतिः श्रिया परमया युतः ।&#x9;010a&lt;br&gt;&#xA;युधिष्ठिरमुवाचेदं सान्त्वपूर्वमिदं वचः ॥&#x9;010c&lt;br&gt;&#xA;युधिष्ठिर महाबाहो प्रीता देवगणास्त्वया ।&#x9;011a&lt;br&gt;&#xA;एह्येहि पुरुषव्याघ्र कृतमेतावता विभो ॥&#x9;011c&lt;br&gt;&#xA;सिद्धिः प्राप्ता महाबाहो लोकाश्चाप्यक्षयास्तव ।&#x9;012a&lt;br&gt;&#xA;भ्रातॄणां सुहृदां चैव गतिर्नित्या सुपूजिता ॥&#x9;012c&lt;br&gt;&#xA;न च मन्युस्त्वया कार्यः शृणु चेदं वचो मम ।&#x9;013a&lt;br&gt;&#xA;अवश्यं नरकस्तात द्रष्टव्यः सर्वराजभिः ॥&#x9;013c&lt;br&gt;&#xA;शुभानामशुभानां च द्वौ राशी पुरुषर्षभ ।&#x9;014a&lt;br&gt;&#xA;यः पूर्वं सुकृतं भुङ्क्ते पश्चान्निरयमेति सः ॥&#x9;014c&lt;br&gt;&#xA;पूर्वं नरकभाग्यस्तु पश्चात्स्वर्गमुपैति सः ।&#x9;015a&lt;br&gt;&#xA;भूयिष्ठं पापकर्मा यः स पूर्वं स्वर्गमश्नुते ॥&#x9;015c&lt;br&gt;&#xA;&#39;भूयिष्ठशुभकर्मा त्वमल्पजिह्मतयाऽच्युत ।&#39;&#x9;016a&lt;br&gt;&#xA;तेन त्वमेवं गमितो मया श्रेयोऽर्थिना नृप ॥&#x9;016c&lt;br&gt;&#xA;व्याजेन हि त्वया द्रोण उपचीर्णः सुतं प्रति ।&#x9;017a&lt;br&gt;&#xA;व्याजेनैव ततो राजन्दर्शितो नरकस्तव ॥&#x9;017c&lt;br&gt;&#xA;यथैव त्वं तथा भीमस्तथा पार्थो यमौ तथा ।&#x9;018a&lt;br&gt;&#xA;द्रौपदी च तथा कृष्णा व्याजेन नरकं गताः ।&#x9;018c&lt;br&gt;&#xA;आगच्छ नरशार्दूल मुक्तास्ते चैव कल्मषात् ॥&#x9;018e&lt;br&gt;&#xA;स्वपक्ष्याश्चैव ये तुभ्यं पार्थिवा निहता रणे ।&#x9;019a&lt;br&gt;&#xA;सर्वे स्वर्गमनुप्राप्तास्तान्पश्य भरतर्षभ ॥&#x9;019c&lt;br&gt;&#xA;कर्णश्चैव महेष्वासः सर्वशस्त्रभृतांवरः ।&#x9;020a&lt;br&gt;&#xA;स गतः परमां सिद्धिं यदर्थं परितप्यसे ॥&#x9;020c&lt;br&gt;&#xA;तं पश्य पुरुषव्याघ्रमादित्यतनयं विभो ।&#x9;021a&lt;br&gt;&#xA;स्वस्थानस्थं महाबाहो जहि शोकं नरर्षभ ॥&#x9;021c&lt;br&gt;&#xA;भ्रातॄन्पुत्रांस्तथा पश्य स्वपक्ष्यांश्चैव पार्थिवान् ।&#x9;022a&lt;br&gt;&#xA;स्वंस्वं स्थानमनुप्राप्तान्व्येतु ते मानसो ज्वरः ॥&#x9;022c&lt;br&gt;&#xA;कृच्छ्रं पूर्वं चानुभूय इतःप्रभृति कौरव ।&#x9;023a&lt;br&gt;&#xA;विहरस्व मया सार्धं गतशोको निरामयः ॥&#x9;023c&lt;br&gt;&#xA;कर्मणां तात पुण्यानां ज्ञानानां तपसां स्वयम् ।&#x9;024a&lt;br&gt;&#xA;दानानां च महाबाहो फलं प्राप्नुहि पार्थिवः ॥&#x9;024c&lt;br&gt;&#xA;अद्य त्वां देवगन्दर्वा दिव्याश्चाप्सरसो दिवि ।&#x9;025a&lt;br&gt;&#xA;उपसेवन्तु कल्याणं विरजोम्बरभूषणाः ॥&#x9;025c&lt;br&gt;&#xA;राजसूयजिताल्ँलोकानश्वमेधाभिनिर्मितान् ।&#x9;026a&lt;br&gt;&#xA;प्राप्नुहि त्वं महाबाहो तपसश्च महाफलम् ॥&#x9;026c&lt;br&gt;&#xA;उपर्युपरि राज्ञां हि तव लोका युधिष्टिर ।&#x9;027a&lt;br&gt;&#xA;हरिश्चन्द्रमसः पार्थ येषु त्वं विहरिष्यसि ॥&#x9;027c&lt;br&gt;&#xA;मान्धाता यत्र राजर्षिर्यत्र राजा भगीरथः ।&#x9;028a&lt;br&gt;&#xA;दौष्यन्तिर्यत्र भरतस्तत्र त्वं विहरिष्यसि ॥&#x9;028c&lt;br&gt;&#xA;एषा देवनदी पुण्या पार्थ त्रैलोक्यपावनी ।&#x9;029a&lt;br&gt;&#xA;आकाशगङ्गा राजेन्द्र तत्राप्लुत्य गमिष्यसि ॥&#x9;029c&lt;br&gt;&#xA;अत्र स्नातस्य भावस्ते मानुषो विगमिष्यति ।&#x9;030a&lt;br&gt;&#xA;गतशोको निरायासो मुक्तवैरो भविष्यसि ॥&#x9;030c&lt;br&gt;&#xA;एवं ब्रुवति देवेन्द्रे कौरवेन्द्रं युधिष्ठिरम् ।&#x9;031a&lt;br&gt;&#xA;धर्मो विग्रहवान्साक्षादुवाच सुतमात्मनः ॥&#x9;031c&lt;br&gt;&#xA;भोभो राजन्महाप्राज्ञ प्रीतोऽस्मि तव पुत्रक ।&#x9;032a&lt;br&gt;&#xA;मद्भक्त्या सत्यवाक्यैश्च क्षमया च दमेन च ॥&#x9;032c&lt;br&gt;&#xA;एषा तृतीया जिज्ञासा तव राजन्कृता मया ।&#x9;033a&lt;br&gt;&#xA;न शक्यसे चालयितुं स्वभावात्पार्थ हेतुतः ॥&#x9;033c&lt;br&gt;&#xA;पूर्वं परीक्षितो हि त्वं प्रश्नाद्द्वैतवने मया ।&#x9;034a&lt;br&gt;&#xA;अरणीसहितस्यार्थे तच्च निस्तीर्णवानसि ॥&#x9;034c&lt;br&gt;&#xA;सोदर्येषु विनष्टेषु द्रौपद्या तत्र भारत ।&#x9;035a&lt;br&gt;&#xA;श्वरूपधारिणा तत्र पुनस्त्वं मे परीक्षितः ॥&#x9;035c&lt;br&gt;&#xA;इदं तृतीयं भ्रातॄणामर्थे यत्स्थातुमिच्छसि ।&#x9;036a&lt;br&gt;&#xA;विशुद्धोऽसि महाभाग सुखी विगतकल्मषः ॥&#x9;036c&lt;br&gt;&#xA;न च ते भ्रातरः पार्थ नरकार्हा विशाम्पते ।&#x9;037a&lt;br&gt;&#xA;मायैषा देवराजेन महेन्द्रेण प्रयोजिता ॥&#x9;037c&lt;br&gt;&#xA;अवश्यं नरकास्तात द्रष्टव्याः सर्वराजभिः ।&#x9;038a&lt;br&gt;&#xA;ततस्त्वया प्राप्तमिदं मुहूर्तं दुःखमुत्तमम् ॥&#x9;038c&lt;br&gt;&#xA;न सव्यसाची भीमो वा यमौ वा पुरुषर्षभौ ।&#x9;039a&lt;br&gt;&#xA;कर्णो वा सत्यवाक् शूरो नरकार्हाश्चिरं नृप ॥&#x9;039c&lt;br&gt;&#xA;न कृष्णा राजपुत्री च नरकार्हा कथञ्चन ।&#x9;040a&lt;br&gt;&#xA;एह्येहि भरतश्रेष्ठ पश्य चेमांस्त्रिलोकगान् ॥&#x9;040c&lt;br&gt;&#xA;वैशम्पायन उवाच ।&#x9;041&lt;br&gt;&#xA;एवमुक्तः स राजर्षिस्तव पूर्वपितामहः ।&#x9;041a&lt;br&gt;&#xA;जगाम सह धर्मेण सर्वैश्च त्रिदिवालयैः ॥&#x9;041c&lt;br&gt;&#xA;गङ्गां देवनदीं पुण्यां पावनीमृषिसंस्तुताम् ।&#x9;042a&lt;br&gt;&#xA;अवगाह्य ततो राजा तनुं तत्याज मानुषीम् ॥&#x9;042c&lt;br&gt;&#xA;ततो दिव्यवपुर्भूत्वा धर्मराजो युधिष्ठिरः ।&#x9;043a&lt;br&gt;&#xA;निर्वैरो गतसन्तापो जले तस्मिन्समाप्लुतः ॥&#x9;043c&lt;br&gt;&#xA;ततो ययौ वृतो देवैः कुरुराजो युधिष्ठिरः ।&#x9;044a&lt;br&gt;&#xA;धर्मेण सहितो धीमांस्तूयमानो महर्षिभिः ॥&#x9;044c&lt;br&gt;&#xA;यत्र ते पुरुषव्याघ्राः शूरा विगतमन्यवः ।&#x9;045a&lt;br&gt;&#xA;पाण्डवा धार्तराष्ट्राश्च स्वानि स्थानानि भेजिरे ॥ ॥&#x9;045c&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/kumbhakoNam/18/004/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNam/18/004/</guid>
      <description>&lt;p&gt;अध्यायः 004&lt;/p&gt;&#xA;&lt;p&gt;युधिष्ठिरेण स्वर्गे निवसतां कृष्णकर्णादीनां दर्शनम् ॥ 1 ॥ इन्द्रेण युधिष्ठिराय द्रौपदेयादीनां तत्तत्स्थानगतानां पृथक्पृथक्प्रदरशनम् ॥ 2 ॥&lt;/p&gt;&#xA;&lt;p&gt;वैशम्पायन उवाच&#x9;001&lt;br&gt;&#xA;ततो युधिष्ठिरो राजा देवैः सर्षिमरुद्गणैः ।&#x9;001a&lt;br&gt;&#xA;स्तूयमानो ययौ तत्र यत्र ते कुरुपुङ्गवाः ॥&#x9;001c&lt;br&gt;&#xA;ददर्श तत्र गोविन्दं ब्राह्मेण वपुषाऽन्वितम् ।&#x9;002a&lt;br&gt;&#xA;तेनैव दृष्टपूर्वेण सादृश्येनैव सूचितम् ॥&#x9;002c&lt;br&gt;&#xA;दीप्यमानं स्ववपुषा दिव्यैरस्त्रैरुपस्थितम् ।&#x9;003a&lt;br&gt;&#xA;चक्रप्रभृतिभिर्घोरैर्दिव्यैः पुरुषविग्रहैः ॥&#x9;003c&lt;br&gt;&#xA;उपास्यमानं वीरेण फल्गुनेन सुवर्चसा ।&#x9;004a&lt;br&gt;&#xA;तथास्वरूपं कौन्तेयो ददर्श मधुसूदनम् ॥&#x9;004c&lt;br&gt;&#xA;तावुभौ पुरुषव्याघ्रौ समुद्वीक्ष्य युधिष्ठिरम् ।&#x9;005a&lt;br&gt;&#xA;यथावत्प्रतिपेदाते पूजया देवपूजितौ ॥&#x9;005c&lt;br&gt;&#xA;अपरस्मिन्नथोद्देशे कर्णं शस्त्रभृतां वरम् ।&#x9;006a&lt;br&gt;&#xA;द्वादशादित्यसहितं ददर्श कुरुनन्दनः ॥&#x9;006c&lt;br&gt;&#xA;अथापरस्मिन्नुद्देशे मरुद्गणवृतं विभुम् ।&#x9;007a&lt;br&gt;&#xA;भीमसेनमथापश्यत्तेनैव वपुषाऽन्वितम् ॥&#x9;007c&lt;br&gt;&#xA;वायोर्मूर्तिमतः पार्श्वे दिव्यमूर्तिसमन्वितम् ।&#x9;008a&lt;br&gt;&#xA;श्रिया परमया युक्तं सिद्धिं परमिकां गतम् ॥&#x9;008c&lt;br&gt;&#xA;अश्विनोस्तु तथा स्थाने दीप्यमानौ स्वतेजसा ।&#x9;009a&lt;br&gt;&#xA;नकुलं सहदेवं च ददर्श कुरुनन्दनः ॥&#x9;009c&lt;br&gt;&#xA;तथा ददर्श पाञ्चालीं कमलोत्पलमालिनीम् ।&#x9;010a&lt;br&gt;&#xA;वपुषा स्वर्गमाक्रम्य तिष्ठन्तीमर्कवर्चसम् ॥&#x9;010c&lt;br&gt;&#xA;तत्रैनां सहसा राजा स्प्रष्टुमैच्छद्युधिष्ठिरः ।&#x9;011a&lt;br&gt;&#xA;ततोऽस्य भगवानिन्द्रः कथयामास देवराट् ॥&#x9;011c&lt;br&gt;&#xA;श्रीरेषा द्रौपदीरूपा त्वदर्थे मानुषं गता ।&#x9;012a&lt;br&gt;&#xA;अयोनिजा लोककान्ता पुण्यगन्धा युधिष्ठिर ॥&#x9;012c&lt;br&gt;&#xA;रत्यर्थं भवतां ह्येषा निर्मिता शूलपाणिना ।&#x9;013a&lt;br&gt;&#xA;द्रुपदस्य कुले जाता भवद्भिश्चोपजीविता ॥&#x9;013c&lt;br&gt;&#xA;एते पञ्च महाभागा गन्धर्वाः पावकप्रभाः ।&#x9;014a&lt;br&gt;&#xA;द्रौपद्यास्तनया राजन्युष्माकममितौजसः ॥&#x9;014c&lt;br&gt;&#xA;पश्य गन्धर्वराजानं धृतराष्ट्रं मनीषिणम् ।&#x9;015a&lt;br&gt;&#xA;एनं च त्वं विजानीहि भ्रातरं पूर्वजं पितुः ॥&#x9;015c&lt;br&gt;&#xA;अयं ते पूर्वजो भ्राता कौन्तेयः पावकद्युतिः ।&#x9;016a&lt;br&gt;&#xA;सूर्यपुत्रो रथिश्रेष्ठो राधेय इति विश्रुतः ।&#x9;016c&lt;br&gt;&#xA;आदित्यसहितो भाति पश्यैनं पुरुषर्षभम् ॥&#x9;016e&lt;br&gt;&#xA;साध्यानामथ देवानां विश्वेषां मरुतामपि ।&#x9;017a&lt;br&gt;&#xA;गणेषु पश्य राजेन्द्र वृष्ण्यन्धकमहारथान् ।&#x9;017c&lt;br&gt;&#xA;सात्यकिप्रमुखान्वीरान्भोजांश्चैव महाबलान् ॥&#x9;017e&lt;br&gt;&#xA;सोमेन सहितं पश्य सौभद्रमपराजितम् ।&#x9;018a&lt;br&gt;&#xA;अभिमन्युं महेष्वासं निशाकरसमद्युतिम् ॥&#x9;018c&lt;br&gt;&#xA;एष पाण्डुर्महेष्वासः कुन्त्या माद्र्या च सङ्गतः ।&#x9;019a&lt;br&gt;&#xA;विमानेन सदाऽभ्येति पिता तव ममान्तिकम् ॥&#x9;019c&lt;br&gt;&#xA;वसुभिः सहितं पश्य भीष्मं शान्तनवं नृपम् ।&#x9;020a&lt;br&gt;&#xA;द्रोणं बृहस्पतेः पार्श्वे गुरुमेनं निशामय ॥&#x9;020c&lt;br&gt;&#xA;एते चान्ये महीपाला योधास्तव च पाण्डव ।&#x9;021a&lt;br&gt;&#xA;गन्धर्वसहिता यान्ति यक्षपुण्यजनैस्तथा ॥&#x9;021c&lt;br&gt;&#xA;गुह्यकानां गतिं चापि केचित्प्राप्ता नराधिपाः ।&#x9;022a&lt;br&gt;&#xA;त्यक्त्वा देहं जितः स्वर्गः पुण्यवाग्बुद्धिकर्मभिः ॥ ॥&#x9;022c&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/kumbhakoNam/18/005/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNam/18/005/</guid>
      <description>&lt;p&gt;अध्यायः 005&lt;/p&gt;&#xA;&lt;p&gt;वैशम्पायनेन जनमेजयं प्रति भीष्मद्रोणादीनां स्वस्वसुकृतफलत्वेन स्वर्गभोगानन्तरं स्वैस्स्वैरंशिभिः सहैक्यप्राप्तिकथनम् ॥ 1 ॥ जनमेजयेन यज्ञान्ते सबहुमानमास्तिकादिप्रेषणपूर्वकं तक्षशिलातो हास्तिनमेत्य प्रजापालनपूर्वकं सुखनिवासः ॥ 2 ॥ सौतिना शौनकादीन्प्रति जनमेजयाय वैशम्पायनोक्तभारतकथनसमापनपूर्वकं भारतमहिमप्रशंसनम् ॥ 3 ॥&lt;/p&gt;&#xA;&lt;p&gt;जनमेजय उवाच ।&#x9;001&lt;br&gt;&#xA;भीष्मद्रोणौ महात्मानौ धृतराष्ट्रश्च पार्थिवः ।&#x9;001a&lt;br&gt;&#xA;विराटद्रुपदौ चोभौ शङ्खश्चैवोत्तरस्तथा ॥&#x9;001c&lt;br&gt;&#xA;धृष्टकेतुर्जयत्सेनो राजा चैव स सत्यजित् ।&#x9;002a&lt;br&gt;&#xA;दुर्योधनसुताश्चैव शकुनिश्चैव सौबलः ॥&#x9;002c&lt;br&gt;&#xA;कर्णपुत्राश्च विक्रान्ता राजा चैव जयद्रथः ।&#x9;003a&lt;br&gt;&#xA;घटोत्कचादयश्चैव ये चान्ये नानुकीर्तिताः ॥&#x9;003c&lt;br&gt;&#xA;ये चान्ये कीर्तिता वीरा राजानो दीप्तमूर्तयः ।&#x9;004a&lt;br&gt;&#xA;स्वर्गे कालं कियन्तं ते तस्थुस्तदपि शंस मे ॥&#x9;004c&lt;br&gt;&#xA;आहोस्विच्छाश्वतं स्थानं तेषां तत्र द्विजोत्तम ।&#x9;005a&lt;br&gt;&#xA;अन्ते वा कर्मणां कां ते गतिं प्राप्ता नरर्षभाः ॥&#x9;005c&lt;br&gt;&#xA;एतदिच्छाम्यहं श्रोतुं प्रोच्यमानं द्विजोत्तम ।&#x9;006a&lt;br&gt;&#xA;तपसा हि प्रदीप्तेन सर्वं त्वमनुपश्यति ॥&#x9;006c&lt;br&gt;&#xA;सौतिरुवाच ।&#x9;007&lt;br&gt;&#xA;इत्युक्तः स तु विप्रर्षिरनुज्ञातो महात्मना ।&#x9;007a&lt;br&gt;&#xA;व्यासेन तस्य नृपतेराख्यातुमुपचक्रमे ।&#x9;007c&lt;br&gt;&#xA;वैशम्पायन उवाच ।&#x9;008&lt;br&gt;&#xA;गन्तव्यं कर्मणामन्ते सर्वेषां मनुजाधिप ।&#x9;008a&lt;br&gt;&#xA;शृणु गुह्यमिदं राजन्देवानां भरतर्षभ ।&#x9;008c&lt;br&gt;&#xA;यदुवाच महातेजा दिव्यचक्षुः प्रतापवान् ॥&#x9;008e&lt;br&gt;&#xA;मुनिः पुराणः कौरव्य पाराशर्यो महाव्रतः ।&#x9;009a&lt;br&gt;&#xA;अगाधबुद्धिः सर्वज्ञो गतिज्ञः सर्वकर्मणाम् ॥&#x9;009c&lt;br&gt;&#xA;तेनोक्तं कर्मणामन्ते प्रविशन्ति स्विकां तनुम् ॥&#x9;010ac&lt;br&gt;&#xA;वसूनेव महातेजा भीष्मः प्राप महाद्युतिः ।&#x9;011a&lt;br&gt;&#xA;अष्टावेव हि दृश्यन्ते वसवो भरतर्षभ ॥&#x9;011c&lt;br&gt;&#xA;बृहस्पतिं विवेशाथ द्रोणो ह्यङ्गिरसां वरम् ।&#x9;012a&lt;br&gt;&#xA;कृतवर्मा तु हार्दिक्यः प्रविवेश मरुद्गणान् ॥&#x9;012c&lt;br&gt;&#xA;सनत्कुमारं प्रद्युम्नः प्रविवेश यथागतम् ।&#x9;013a&lt;br&gt;&#xA;धृतराष्ट्रो धनेशस्य लोकान्प्राप दुरासदान् ॥&#x9;013c&lt;br&gt;&#xA;धृतराष्ट्रेण सहिता गान्धारी च यशस्विनी ।&#x9;014a&lt;br&gt;&#xA;पत्नीभ्यां सहितः पाण्डुर्महेन्द्रसदनं ययौ ॥&#x9;014c&lt;br&gt;&#xA;विराटद्रुपदौ चोभौ धृष्टकेतुश्च पार्थिवः ।&#x9;015a&lt;br&gt;&#xA;निशठाक्रूरसाम्बाश्च भानुः कण्वो विदूरथः ॥&#x9;015c&lt;br&gt;&#xA;भूरिश्रवाः शलश्चैव भूरिश्च पृथिवीपतिः ।&#x9;016a&lt;br&gt;&#xA;कंसश्चैवोग्रसेनश्च वसुदेवस्तथैव च ॥&#x9;016c&lt;br&gt;&#xA;उत्तरश्च सह भ्रात्रा शङ्खेन नरपुङ्गवः ।&#x9;017a&lt;br&gt;&#xA;विश्वेषां देवतानां ते विविशुर्नरसत्तमाः ॥&#x9;017c&lt;br&gt;&#xA;[वर्चा नाम महातेजाः सोमपुत्रः प्रतापवान् ।&#x9;018a&lt;br&gt;&#xA;सोऽभिमन्युर्नृसिंहस्य फल्गुनस्य सुतोऽभवत् ॥&#x9;018c&lt;br&gt;&#xA;स युद्ध्वा क्षत्रधर्मेण यथा नान्यः पुमान्क्वचित् ।]&#x9;019a&lt;br&gt;&#xA;विवेश सोमं धर्मात्मा कर्मणोऽन्ते महारथः ॥&#x9;019c&lt;br&gt;&#xA;आविवेश रविं कर्णो निहतः पुरुषर्षभ ।&#x9;020a&lt;br&gt;&#xA;द्वापरं शकुनिः प्राप धृष्टद्युम्नस्तु पावकम् ॥&#x9;020c&lt;br&gt;&#xA;धृतराष्ट्रात्मजाः सर्वे यातुधानान्प्रपेदिरे ।&#x9;021a&lt;br&gt;&#xA;धर्ममेवाविशत्क्षत्ता राजा चैव युधिष्ठिरः ॥&#x9;021c&lt;br&gt;&#xA;अनन्तो भगवान्देवः प्रविवेश रसातलम् ।&#x9;022a&lt;br&gt;&#xA;पितामहनियोगाद्वै यो योगाद्गामधारयत् ॥&#x9;022c&lt;br&gt;&#xA;यः स नारायणो नाम देवदेवः सनातनः ।&#x9;023a&lt;br&gt;&#xA;तस्यांशो वासुदेवस्तु कर्मणोऽन्ते विवेश ह ॥&#x9;023c&lt;br&gt;&#xA;षोडशस्त्रीसहस्राणि वासुदेवपरिग्रहाः ।&#x9;024a&lt;br&gt;&#xA;अमज्जंस्ताः सरस्वत्यां कालेन जनमेजय ॥&#x9;024c&lt;br&gt;&#xA;तत्र त्यक्त्वा शरीराणि दिवमारुरुहुः पुनः ।&#x9;025a&lt;br&gt;&#xA;ताश्चैवाप्सरसो भूत्वा वासुदेवमुपाविशन् ॥&#x9;025c&lt;br&gt;&#xA;हतास्तस्मिन्महायुद्धे ये वीरास्तु महारथाः ।&#x9;026a&lt;br&gt;&#xA;घटोत्कचादयश्चैव देवान्यक्षांश्च भेजिरे ॥&#x9;026c&lt;br&gt;&#xA;दुर्योधनसहायाश्च राक्षसा येऽनुकीर्तिताः ।&#x9;027a&lt;br&gt;&#xA;प्राप्तास्ते क्रमशो राजन्सर्वलोकाननुत्तमान् ॥&#x9;027c&lt;br&gt;&#xA;भवनं च महेन्द्रस्य कुबेरस्य च धीमतः ।&#x9;028a&lt;br&gt;&#xA;वरुणस्य तथा लोकान्विविशुः पुरुषर्षभाः ॥&#x9;028c&lt;br&gt;&#xA;एतत्ते सर्वमाख्यातं विस्तरेण महाद्युते ।&#x9;029a&lt;br&gt;&#xA;कुरूणां चरितं कृत्स्नं पाण्डवानां च भारत ॥&#x9;029c&lt;br&gt;&#xA;सौतिरुवाच ।&#x9;030&lt;br&gt;&#xA;एतच्छ्रुत्वा द्विजश्रेष्ठात्स राजा जनमेजयः ।&#x9;030a&lt;br&gt;&#xA;विस्मितोऽभवदत्यर्थं यज्ञकर्मान्तरेष्वथ ॥&#x9;030c&lt;br&gt;&#xA;ततः समापयामासुः कर्म तत्तस्य याजकाः ।&#x9;031a&lt;br&gt;&#xA;आस्तिकश्चाभवत्प्रीतः परिमोक्ष्य भुजङ्गमान् ॥&#x9;031c&lt;br&gt;&#xA;ततो द्विजातीन्सर्वांस्तान्दक्षिणाभिरतोषयत् ।&#x9;032a&lt;br&gt;&#xA;पूजिताश्चापि ते राज्ञा ततो जग्मुर्यथागतम् ॥&#x9;032c&lt;br&gt;&#xA;विसर्जयित्वा विप्रांस्तान्राजाऽपि जनमेजयः ।&#x9;033a&lt;br&gt;&#xA;हृष्टस्तक्षशिलायाः स पुनरायाद्गजाह्वयम् ॥&#x9;033c&lt;br&gt;&#xA;एतत्ते सर्वमाख्यातं वैशम्पायनकीर्तितम् ।&#x9;034a&lt;br&gt;&#xA;व्यासाज्ञया समाज्ञातं सर्पसत्रे नृपस्य हि ॥&#x9;034c&lt;br&gt;&#xA;पुण्योऽयमितिहासाख्यः पवित्रं चेदमुत्तमम् ।&#x9;035a&lt;br&gt;&#xA;कृष्णेन मुनिना विप्र निर्मितं सत्यवादिना ॥&#x9;035c&lt;br&gt;&#xA;सर्वज्ञेन विधिज्ञेन धर्मज्ञानवता सता ।&#x9;036a&lt;br&gt;&#xA;अतीन्द्रियेण शुचिना तपसा भावितात्मना ॥&#x9;036c&lt;br&gt;&#xA;ऐश्वर्ये वर्तता चैव साङ्ख्ययोगवता तथा ।&#x9;037a&lt;br&gt;&#xA;नैकतन्त्रविबुद्धेन दृष्ट्वा दिव्येन चक्षुषा ॥&#x9;037c&lt;br&gt;&#xA;कीर्तिं प्रथयता लोके पाण्डवानां महात्मनाम् ।&#x9;038a&lt;br&gt;&#xA;अन्येषां क्षत्रियाणां च भूरिद्रविणतेजसाम् ॥&#x9;038c&lt;br&gt;&#xA;&#39;क्रीडां च वासुदेवस्य देवदेवस्य शाङ्गिणः ।&#x9;039a&lt;br&gt;&#xA;विश्वेषां देवभागानां जन्मसायुज्यमेव च ॥ &#39;&#x9;039c&lt;br&gt;&#xA;य इदं शृणुयाद्विद्वान्पर्वसु द्विजसत्तमः ।&#x9;040a&lt;br&gt;&#xA;धूतपाप्मा जितस्वर्गो ब्रह्मभूयाय गच्छति ॥&#x9;040c&lt;br&gt;&#xA;कार्ष्णं वेदमिमं सर्वं शृणुयाद्यः समाहितः ।&#x9;041a&lt;br&gt;&#xA;ब्रह्महत्याकृतं पापं तत्क्षणादेव नश्यति ॥&#x9;041c&lt;br&gt;&#xA;यश्चेदं श्रावयेच्छ्राद्धे ब्राह्मणान्पादमन्ततः ।&#x9;042a&lt;br&gt;&#xA;अक्षय्यमन्नपानं वै पितॄंस्तस्योपतिष्ठते ॥&#x9;042c&lt;br&gt;&#xA;अह्ना यदेनः कुरुते इन्द्रियैर्मनसाऽपि वा ।&#x9;043a&lt;br&gt;&#xA;महाभारतमाख्याय सर्पपापैः प्रमुच्यते ॥&#x9;043c&lt;br&gt;&#xA;[यद्रात्रौ कुरुते पापं ब्राह्मणः स्त्रीगणैर्वृतः ।&#x9;044a&lt;br&gt;&#xA;महाभारतमाख्याय पूर्वां सन्ध्यां प्रमुच्यते ॥&#x9;044c&lt;br&gt;&#xA;महत्त्वाद्भारवत्त्वाच्च महाभारतमुच्यते ।&#x9;045a&lt;br&gt;&#xA;निरुक्तमस्य यो वेद सर्वपापैः प्रमुच्यते ॥&#x9;045c&lt;br&gt;&#xA;अष्टादशपुराणानि धर्मशास्त्राणि सर्वशः ।&#x9;046a&lt;br&gt;&#xA;वेदाः साङ्गास्तथैकत्र भारतं चैकतः स्थितम् ॥&#x9;046c&lt;br&gt;&#xA;श्रूयतां सिंहनादोऽयमृषेस्तस्य महात्मनः ।&#x9;047a&lt;br&gt;&#xA;अष्टादशपुराणानां कर्तुर्वेदमहोदधेः ॥]&#x9;047c&lt;br&gt;&#xA;त्रिभिर्वर्षैर्महत्पुण्यं कृष्णद्वैपायनः प्रभुः ।&#x9;048a&lt;br&gt;&#xA;अखिलं भारतं चेदं चकार भगवान्मुनिः ॥&#x9;048c&lt;br&gt;&#xA;[आकर्ण्य भक्त्या सततं जयाख्यं भारतं महत् ।&#x9;049a&lt;br&gt;&#xA;श्रीश्च कीर्तिस्तथा विद्या भवन्ति सहिताः सदा ॥]&#x9;049c&lt;br&gt;&#xA;धर्मे चार्थे च कामे च मोक्षे च भरतर्षभ ।&#x9;050a&lt;br&gt;&#xA;यदिहास्ति तदन्यत्र यन्नेहास्ति न कुत्रचित् ॥&#x9;050c&lt;br&gt;&#xA;&amp;ldquo;वाच्यते यत्र सततं जयाख्यं भारतं महत् ।&#x9;051a&lt;br&gt;&#xA;श्रीश्च कीर्तिश्च विद्या च भवन्ति मुदिताः सदा ॥&#x9;051c&lt;br&gt;&#xA;भारतस्य तु वक्तारं ब्रह्मर्षिं च महागुरुम् ॥&#x9;052a&lt;br&gt;&#xA;वैशम्पायनमारोप्य स्वर्णभद्रासनं तदा ॥&#x9;052c&lt;br&gt;&#xA;जनमेजयादिराजान आस्तिकाद्या द्विजातयः ।&#x9;053a&lt;br&gt;&#xA;धर्मदत्तादिवैश्याश्च सोम्यवंश्यादिशूद्रकाः ॥&#x9;053c&lt;br&gt;&#xA;प्रयुतं चायुतं चेति सहस्रं शतमित्यपि ।&#x9;054a&lt;br&gt;&#xA;दशकं चेति निष्काणामानर्चुस्तं महागुरुम् ॥&#x9;054c&lt;br&gt;&#xA;निष्काणां दशकं दत्त्वा मृतपुत्रोऽमृतप्रजः ।&#x9;055a&lt;br&gt;&#xA;ऊष्मादिव्याधियुक्तश्च शतं दत्त्वा निरामयः ॥&#x9;055c&lt;br&gt;&#xA;सहस्रदानात्सन्तानहीनः सन्तानपुत्रवान् ।&#x9;056a&lt;br&gt;&#xA;आयुरारोग्यमैश्वर्यं भेजुस्तेऽन्नं च पुत्रकान् ॥&#x9;056c&lt;br&gt;&#xA;सुवर्णं रजतं रत्नं सर्वाण्याभरणानि च ।&#x9;057a&lt;br&gt;&#xA;सर्वोपकरणैर्युक्तं निधिनिक्षेपसंयुतम् ॥&#x9;057c&lt;br&gt;&#xA;इष्टकाभित्तिसंयुक्तमग्निबाधादिवर्जितम् ।&#x9;058a&lt;br&gt;&#xA;देवपूजाग्निहोत्रादिपाठार्थगृहसंयुतम् ।&#x9;058c&lt;br&gt;&#xA;सान्तर्बहिस्संवरणं सप्रासादं सगोगृहम् ॥&#x9;058e&lt;br&gt;&#xA;व्यष्ट्या समष्ट्या वा दद्यात्स्वर्गारोहणपर्वणि ।&#x9;059a&lt;br&gt;&#xA;निवृत्तिकामो दद्याच्चेत्पुनर्जन्म न विद्यते ॥&#x9;059c&lt;br&gt;&#xA;सकामश्चेद्ब्रह्मकल्पं सुखं ब्रह्मगृहे वसेत् ॥&#x9;060ac&lt;br&gt;&#xA;पुराणमुखतो यस्माद्वेदान्तज्ञानमाप्यते ।&#x9;061a&lt;br&gt;&#xA;स तेन गुरुराख्यातस्तत्पूजा हीशपूजनम् ॥&#x9;061c&lt;br&gt;&#xA;भारतस्य तु वक्तारं श्रोतारं लेखकांस्तदा ।&#x9;062a&lt;br&gt;&#xA;प्रपूजयन्ति संहृष्टाः सिद्धाश्च परमर्षयः ॥&#x9;062c&lt;br&gt;&#xA;महाभारतवक्तारं नार्चयन्तीह ये नराः ।&#x9;063a&lt;br&gt;&#xA;तेषां सर्वक्रियाहानिर्भवेद्देवाः शपन्ति च ॥&amp;rdquo;&#x9;063c&lt;br&gt;&#xA;जयो नामेतिहासोऽयं श्रोतव्यो जयमिच्छता ।&#x9;064a&lt;br&gt;&#xA;राज्ञा राजसुतैश्चैव गर्भिण्या चैव योषिता ॥&#x9;064c&lt;br&gt;&#xA;[स्वर्गकामो लभेत्स्वर्गं जयकामो लभेज्जयम् ।&#x9;065a&lt;br&gt;&#xA;गर्भिणी लभते पुत्रं कन्यां वा बहुभागिनीम् ॥&#x9;065c&lt;br&gt;&#xA;अनागतश्च मोक्षश्च कृष्णद्वैपायनः प्रभुः ।&#x9;066a&lt;br&gt;&#xA;सन्दर्भं भारतस्यास्य कृतवान्धर्मकाम्यया ॥&#x9;066c&lt;br&gt;&#xA;&lt;em&gt;षष्टिं शतसहस्राणि चकारान्यां स संहिताम् ।&#x9;067a&lt;br&gt;&#xA;त्रिंशच्छतसहस्राणि देवलोके प्रतिष्ठितम् ॥&#x9;067c&lt;br&gt;&#xA;पित्र्ये पञ्चदशं ज्ञेयं यक्षलोके चतुर्दश ।&#x9;068a&lt;br&gt;&#xA;एकं शतसहस्रं तु मानुषेषु प्रभाषितम् ॥&lt;/em&gt;&#x9;068c&lt;br&gt;&#xA;नारदोऽश्रावयद्देवानसितो देवलः पितॄन् ।&#x9;069a&lt;br&gt;&#xA;रक्षोयक्षाञ्शुको मर्त्यान्वैशम्पायन एव तु ॥&#x9;069c&lt;br&gt;&#xA;इतिहासमिमं पुण्यं महार्थं वेदसम्मितम् ।&#x9;070a&lt;br&gt;&#xA;व्यासोक्तं श्रूयते येन कृत्वा ब्राह्मणमग्रतः ॥&#x9;070c&lt;br&gt;&#xA;स नरः सर्वकामांश्च कीर्तिं प्राप्येह शौनक ।&#x9;071a&lt;br&gt;&#xA;गच्छेत्परमिकां सिद्धिमत्र मे नास्ति संशयः ॥&#x9;071c&lt;br&gt;&#xA;भारताध्ययनात्पुण्यादपि पादमधीयतः ।&#x9;072a&lt;br&gt;&#xA;श्रद्धया परया भक्त्या श्राव्यते चापि येन तु ।&#x9;072c&lt;br&gt;&#xA;य इमां संहितां पुण्यां पुत्रमध्यापयच्छुकम् ॥&#x9;072e&lt;br&gt;&#xA;मातापितृसहस्राणि पुत्रदारशतानि च ।&#x9;073a&lt;br&gt;&#xA;संसारेष्वनुभूतानि यान्ति यास्यन्ति चापरे ॥&#x9;073c&lt;br&gt;&#xA;हर्षस्थानसहस्राणि भयस्थानशतानि च ।&#x9;074a&lt;br&gt;&#xA;दिवसे दिवसे मूढमाविशन्ति न पण्डितम् ॥&#x9;074c&lt;br&gt;&#xA;ऊर्ध्वबाहुर्विरौम्येष न च कश्चिच्छृणोति मे ।&#x9;075a&lt;br&gt;&#xA;धर्मादर्थश्च कामश्च स किमर्थं न सेव्यते ॥&#x9;075c&lt;br&gt;&#xA;न जातु कामान्न भयान्न लोभाद्धर्मं त्यजेज्जीवितस्यापि हेतोः ।&#x9;076a&lt;br&gt;&#xA;नित्यो धर्मः सुखदुःखे त्वनित्ये जीवो नित्यो हेतुरस्य त्वनित्यः ॥&#x9;076c&lt;br&gt;&#xA;इमां भारतसावित्रीं प्रातरुत्थायः यः पठेत् ।&#x9;077a&lt;br&gt;&#xA;स भारतफलं प्राप्य परं ब्रह्माधिगच्छति ॥&#x9;077c&lt;br&gt;&#xA;यथा समुद्रो भगवान्यथा हि हिमवान्गिरिः ।&#x9;078a&lt;br&gt;&#xA;ख्यातावुभौ रत्ननिधी तथा भारतमुच्यते ॥&#x9;078c&lt;br&gt;&#xA;कार्ष्णं देवमिमं विद्वाञ्श्रावयित्वाऽर्थमश्नुते ।&#x9;079a&lt;br&gt;&#xA;इदं भारतमाख्यानं यः पठेत्सुसमाहितः ।&#x9;079c&lt;br&gt;&#xA;स गच्छेत्परमां सिद्धिमिति मे नास्ति संशयः ॥&#x9;079e&lt;br&gt;&#xA;द्वैपायनोष्ठपुटनिस्सृतमप्रमेयं पुण्यं पवित्रमथ पापहरं शिवं च ।&#x9;080a&lt;br&gt;&#xA;यो भारतं समधिगच्छति वाच्यमानं किं तस्य पुष्करजलैरभिषेचनेन ॥&#x9;080c&lt;br&gt;&#xA;यो गोशतं कनकशृङ्गमयं ददाति विप्राय वेदविदुषे सुबहुश्रुताय ।&#x9;081a&lt;br&gt;&#xA;पुण्यां च भारतकथां सततं शृणोति तुल्यं फलं भवति तस्य च तस्य चैव ॥]&#x9;081c&lt;br&gt;&#xA;&amp;ldquo;यद्यदिष्टतमं कामं लभते श्रद्धयाऽन्वितः ।&#x9;082a&lt;br&gt;&#xA;शृणुयान्मुदितो भूत्वा आस्तिको बुद्धिसंयुतः ॥&#x9;082c&lt;br&gt;&#xA;वासुदेवं स्मरन्विद्वान्पुण्डरीकायतेक्षणम् ।&#x9;083a&lt;br&gt;&#xA;इतिहासमिमं पुण्यं महार्थं वेदसम्मितम् ॥&#x9;083c&lt;br&gt;&#xA;श्रावयेद्यस्तु वर्णादीन्कृत्वा ब्राह्मणमग्रतः ।&#x9;084a&lt;br&gt;&#xA;सर्वपापविशुद्धात्मा शुचिस्तद्गतमानसः ॥&#x9;084c&lt;br&gt;&#xA;इह कीर्तिं महत्प्राप्य भोगवान्सुखमश्नुते ।&#x9;085a&lt;br&gt;&#xA;व्यासप्रसादेन पुनः स्वर्गलोकं स गच्छति ॥&#x9;085c&lt;br&gt;&#xA;एतद्विदित्वा सर्वं तु सर्ववेदार्थविद्भवेत् ।&#x9;086a&lt;br&gt;&#xA;पूजनीयश्च सततं माननीयो भवेद्द्विजः ॥&amp;rdquo; ॥&#x9;086c&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/kumbhakoNam/18/006/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/kumbhakoNam/18/006/</guid>
      <description>&lt;p&gt;भारतश्रवणविध्यध्यायः ।&lt;/p&gt;&#xA;&lt;p&gt;जनमेजय उवाच ।&#x9;001&lt;br&gt;&#xA;भगवन्केन विधिना श्रोतव्यं भारतं बुधैः ।&#x9;001a&lt;br&gt;&#xA;फलं किं के च देवाश्च पूज्या वै पारणेष्विह ॥&#x9;001c&lt;br&gt;&#xA;देयं समाप्ते भगवन्किं च पर्वणिपर्वणि ।&#x9;002a&lt;br&gt;&#xA;वाचकः कीदृशश्चात्र एष्टव्यस्तद्ब्रवीहि मे ॥&#x9;002c&lt;br&gt;&#xA;वैशम्पायन उवाच ।&#x9;003&lt;br&gt;&#xA;शृणु राजन्विधिमिमं फलं यच्चापि भारतात् ।&#x9;003a&lt;br&gt;&#xA;श्रुताद्भवति राजेन्द्र यत्त्वं मामनुपृच्छसि ॥&#x9;003c&lt;br&gt;&#xA;दिवि देवा महीपाल क्रीडार्थमवनिं गताः ।&#x9;004a&lt;br&gt;&#xA;कृत्वा कार्यमिदं चैव ततश्च दिवमागताः ॥&#x9;004c&lt;br&gt;&#xA;हन्त यत्ते प्रवक्ष्यामि तच्छृणुष्व समाहितः ।&#x9;005a&lt;br&gt;&#xA;ऋषीणां देवतानां च सम्भवं वसुधातले ॥&#x9;005c&lt;br&gt;&#xA;अत्र रुद्रास्तथा साध्या विश्वेदेवाश्च शाश्वताः ।&#x9;006a&lt;br&gt;&#xA;आदित्याश्चाश्विनौ देवौ लोकपाला महर्षयः ॥&#x9;006c&lt;br&gt;&#xA;गुह्यकाश्च सगन्धर्वा नागा विद्याधरास्तथा ।&#x9;007a&lt;br&gt;&#xA;सिद्धा धर्मः स्वयम्भूश्च मुनिः कात्यायनो वरः ॥&#x9;007c&lt;br&gt;&#xA;गिरयः सागरा नद्यस्तथैवाप्सरसां गणाः ।&#x9;008a&lt;br&gt;&#xA;ग्रहाः संवत्सराश्चैव अयनान्यृतवस्तथा ॥&#x9;008c&lt;br&gt;&#xA;स्थावरं जङ्गमं चैव जगत्सर्वं सुरासुरम् ।&#x9;009a&lt;br&gt;&#xA;भातरे भरतश्रेष्ठ एकस्थमिह दृश्यते ॥&#x9;009c&lt;br&gt;&#xA;तेषां श्रुत्वा प्रतिष्ठानं नामकर्मानुकीर्तनात् ।&#x9;010a&lt;br&gt;&#xA;कृत्वाऽपि पातकं घोरं सद्यो मुच्येत मानवः ॥&#x9;010c&lt;br&gt;&#xA;इतिहासमिमं श्रुत्वा यथावदनुपूर्वशः ।&#x9;011a&lt;br&gt;&#xA;संयतात्मा शुचिर्भूत्वा पारं गत्वा च भारते ॥&#x9;011c&lt;br&gt;&#xA;तेषां श्राद्धानि देयानि श्रुत्वा भारत भारतम् ।&#x9;012a&lt;br&gt;&#xA;ब्राह्मणेभ्यो यथाशक्त्या भक्त्या च भरतर्षभ ॥&#x9;012c&lt;br&gt;&#xA;महादानानि देयानि रत्नानि विविधानि च ।&#x9;013a&lt;br&gt;&#xA;गावः कांस्योपदोहाश्च कन्याश्चैव स्वलङ्कृताः ॥&#x9;013c&lt;br&gt;&#xA;सर्वकामगुणोपेता यानानि विविधानि च ।&#x9;014a&lt;br&gt;&#xA;भवनानि विचित्राणि भूमिर्वासांसि काञ्चनम् ॥&#x9;014c&lt;br&gt;&#xA;वाहनानि च देयानि हया मत्ताश्च वारणाः ।&#x9;015a&lt;br&gt;&#xA;शयनं शिबिकाश्चैव स्यन्दनाश्च स्वलङ्कृताः ॥&#x9;015c&lt;br&gt;&#xA;यद्यद्गृहे वरं किञ्चिद्यद्यदस्ति महद्वसु ।&#x9;016a&lt;br&gt;&#xA;तत्तद्देयं द्विजातिभ्य आत्मा दाराश्च सूनवः ॥&#x9;016c&lt;br&gt;&#xA;श्रद्धया परया युक्तं क्रमशस्तस्य पारगः ।&#x9;017a&lt;br&gt;&#xA;शक्तितः सुमना हृष्टः शुश्रूषुरविकल्पकः ॥&#x9;017c&lt;br&gt;&#xA;सत्यार्जवरतो दान्तः शुचिः शौचसमन्वितः ।&#x9;018a&lt;br&gt;&#xA;श्रद्धधानो जितक्रोधो यथा सिद्ध्यति तच्छृणु ॥&#x9;018c&lt;br&gt;&#xA;शुचिः शीलान्विताचारः शुक्लवासा जितेन्द्रियः ।&#x9;019a&lt;br&gt;&#xA;संस्कृतः सर्वशास्त्रज्ञः श्रद्दधानोऽनसूयकः ॥&#x9;019c&lt;br&gt;&#xA;रूपवान्सुभगो दान्तः सत्यवादी जितेन्द्रियः ।&#x9;020a&lt;br&gt;&#xA;दानमानगृहीतश्च कार्यो भवति वाचकः ॥&#x9;020c&lt;br&gt;&#xA;अविलम्बमनायस्तमद्रुतं धीरमूर्जितम् ।&#x9;021a&lt;br&gt;&#xA;असंसक्ताक्षरपदं स्वरभावसमन्वितम् ॥&#x9;021c&lt;br&gt;&#xA;त्रिषष्टिवर्णसंयुक्तमष्टस्थानसमीरितम् ।&#x9;022a&lt;br&gt;&#xA;वाचयेद्वाचकः स्वस्थः स्वासीनः सुसमाहितः ॥&#x9;022c&lt;br&gt;&#xA;नारायणं नमस्कृत्य नरं चैव नरोत्तमम् ।&#x9;023a&lt;br&gt;&#xA;देवीं सरस्वतीं(व्यासं) चैव ततो जयमुदीरयेत् ॥&#x9;023c&lt;br&gt;&#xA;ईदृशाद्वाचकाद्राजञ्श्रुत्वा भारत भारतम् ।&#x9;024a&lt;br&gt;&#xA;नियमस्थः शुचिः श्रोता शृण्वन्स फलमश्नुते ॥&#x9;024c&lt;br&gt;&#xA;पारणं प्रथमं प्राप्य द्विजान्कामैश्च तर्पयन् ।&#x9;025a&lt;br&gt;&#xA;आग्निष्टोमस्य यज्ञस्य फलं वै लभते नरः ॥&#x9;025c&lt;br&gt;&#xA;अप्सरोगणसङ्कीर्णं विमानं लभते महत् ।&#x9;026a&lt;br&gt;&#xA;प्रहृष्टः स तु देवैश्च दिवं याति समाहितः ॥&#x9;026c&lt;br&gt;&#xA;द्वितीयं पारणं प्राप्य सोऽतिरात्रफलं लभेत् ।&#x9;027a&lt;br&gt;&#xA;सर्वरत्नमयं दिव्यं विमानमधिरोहति ॥&#x9;027c&lt;br&gt;&#xA;दिव्यमाल्याम्बरधरो दिव्यगन्धविभूषितः ।&#x9;028a&lt;br&gt;&#xA;दिव्याङ्गदधरो नित्यं देवलोके महीयते ॥&#x9;028c&lt;br&gt;&#xA;तृतीयं पारणं प्राप्य द्वादशाहफलं लभेत् ।&#x9;029a&lt;br&gt;&#xA;वसत्यमरसङ्काशो वर्षाण्ययुतशो दिवि ॥&#x9;029c&lt;br&gt;&#xA;चतुर्थे वाजपेयस्य पञ्चमे द्विगुणं फलम् ।&#x9;030a&lt;br&gt;&#xA;उदितादित्यसङ्काशं ज्वलन्तमनलोपमम् ॥&#x9;030c&lt;br&gt;&#xA;विमानं विबुधैः सार्धमारुह्य दिवि गच्छति ।&#x9;031a&lt;br&gt;&#xA;वर्षायुतानि भवने शक्रस्य दिवि मोदते ॥&#x9;031c&lt;br&gt;&#xA;षष्ठे द्विगुणमस्तीति सप्तमे त्रिगुणं फलम् ।&#x9;032a&lt;br&gt;&#xA;कैलासशिखराकारं वैदूर्यमणिवेदिकम् ॥&#x9;032c&lt;br&gt;&#xA;परिक्षिप्तं च बहुधा मणिविद्रुमभूषितम् ।&#x9;033a&lt;br&gt;&#xA;विमानं समधिष्ठाय कामगं साप्सरोगणम् ॥&#x9;033c&lt;br&gt;&#xA;सर्वाल्ँलोकान्विचरते द्वितीय इव भास्करः ।&#x9;034a&lt;br&gt;&#xA;अष्टमे राजसूयस्य पारणे लभते फलम् ॥&#x9;034c&lt;br&gt;&#xA;चन्द्रोदयनिभं रम्यं विमानमधिरोहति ।&#x9;035a&lt;br&gt;&#xA;चन्द्ररश्मिप्रतीकाशैर्हयैर्युक्तं मनोजवैः ॥&#x9;035c&lt;br&gt;&#xA;सेव्यमानो वरस्त्रीणां चन्द्रात्कान्ततरैर्मुखैः ।&#x9;036a&lt;br&gt;&#xA;मेखलानां निनादेन नूपुराणां च निःस्वनैः ॥&#x9;036c&lt;br&gt;&#xA;अङ्के परमनारीणां सुखसुप्तो विबुध्यते ।&#x9;037a&lt;br&gt;&#xA;नवमे क्रतुराजस्य वाजिमेधस्य भारत ॥&#x9;037c&lt;br&gt;&#xA;काञ्चनस्तम्भनिर्यूहवैदूर्यकृतवेदिकम् ।&#x9;038a&lt;br&gt;&#xA;जाम्बूनदमयैर्दिव्यैर्गवाक्षैः सर्वतो वृतम् ॥&#x9;038c&lt;br&gt;&#xA;सेवितं चाप्सरःसङ्घैर्गन्धर्वैर्दिविचारिभिः ।&#x9;039a&lt;br&gt;&#xA;विमानं समधिष्ठाय श्रिया परमया ज्वलन् ॥&#x9;039c&lt;br&gt;&#xA;दिव्यमाल्याम्बरधरो दिव्यचन्दनरूषितः ।&#x9;040a&lt;br&gt;&#xA;मोदते दैवतैः सार्धं दिवि देव इवापरः ॥&#x9;040c&lt;br&gt;&#xA;दशमं पारणं प्राप्य द्विजातीनभिवन्द्य च ।&#x9;041a&lt;br&gt;&#xA;किङ्किणीजालनिर्घोषं पताकाध्वजशोभितम् ॥&#x9;041c&lt;br&gt;&#xA;रत्नवेदिकसम्बाधं वैदूर्यमणितोरणम् ।&#x9;042a&lt;br&gt;&#xA;हेमजालपरिक्षिप्तं प्रवालवलभीमुखम् ॥&#x9;042c&lt;br&gt;&#xA;गन्धर्वैर्गीतकुशलैरप्सरोभिश्च शोभितम् ।&#x9;043a&lt;br&gt;&#xA;विमानं सुकृतावासं सुखेनैवोपपद्यते ॥&#x9;043c&lt;br&gt;&#xA;मुकुटेनाग्निवर्णेन जाम्बूनदविभूषिणा ।&#x9;044a&lt;br&gt;&#xA;दिव्यचन्दनदिग्धाङ्गो दिव्यमाल्यविभूषितः ॥&#x9;044c&lt;br&gt;&#xA;दिव्याल्ँलोकान्विचरति दिव्यैर्भोगैः समन्वितः ।&#x9;045a&lt;br&gt;&#xA;विबुधानां प्रसादेन श्रिया परमया युतः ॥&#x9;045c&lt;br&gt;&#xA;अथ वर्षगणानेवं स्वर्गलोके महीयते ।&#x9;046a&lt;br&gt;&#xA;ततो गन्धर्वसहितः सहस्राण्येकविंशतिम् ॥&#x9;046c&lt;br&gt;&#xA;पुरन्दरपुरे रम्ये शक्रेण सह मोदते ।&#x9;047a&lt;br&gt;&#xA;दिव्ययानविमानेषु लोकेषु विविधेषु च ॥&#x9;047c&lt;br&gt;&#xA;दिव्यनारीगणाकीर्णो निवसत्यमरो यथा ।&#x9;048a&lt;br&gt;&#xA;ततः सूर्यस्य भवने चन्द्रस्य भवने तथा ॥&#x9;048c&lt;br&gt;&#xA;शिवस्य भवने राजन्विष्णोर्याति सलोकताम् ।&#x9;049a&lt;br&gt;&#xA;एवमेतन्महाराज नात्र कार्या विचारणा ।&#x9;049c&lt;br&gt;&#xA;श्रद्दधानेन वै भाव्यमेवमाह गुरुर्मम ।&#x9;050a&lt;br&gt;&#xA;वाचकस्य तु दातव्यं मनसा यद्यदिच्छति ॥&#x9;050c&lt;br&gt;&#xA;हस्त्यश्वरथयानानि वाहनानि विशेषतः ।&#x9;051a&lt;br&gt;&#xA;कटके कुण्डले चैव ब्रह्मसूत्रं तथा परम् ॥&#x9;051c&lt;br&gt;&#xA;वस्त्रं चैव विचित्रं च गन्धं चैव विशेषतः ।&#x9;052a&lt;br&gt;&#xA;देववत्पूजयेत्तं तु विष्णुलोकमवाप्नुयात् ॥&#x9;052c&lt;br&gt;&#xA;अतः परं प्रवक्ष्यामि यानि देयानि भारते ।&#x9;053a&lt;br&gt;&#xA;वाच्यमाने तु विप्रेभ्यो राजन्पर्वणिपर्वणि ॥&#x9;053c&lt;br&gt;&#xA;जातिं देशं च सत्यं च माहात्म्यं भरतर्षभ ।&#x9;054a&lt;br&gt;&#xA;धर्मं वृत्तिं च विज्ञाय क्षत्रियाणां नराधिप ॥&#x9;054c&lt;br&gt;&#xA;स्वस्ति वाच्य द्विजानादौ ततः कार्ये प्रवर्तिते ।&#x9;055a&lt;br&gt;&#xA;समाप्ते पर्वणि ततः स्वशक्त्या पूजयेद्द्विजान् ॥&#x9;055c&lt;br&gt;&#xA;आदौ तु वाचकं चैव वस्त्रगन्धसमन्वितम् ।&#x9;056a&lt;br&gt;&#xA;विधिवद्भोजयेद्राजन्मधुपायसमुत्तमम् ॥&#x9;056c&lt;br&gt;&#xA;ततो मूलफलप्रायं पायसं मधुसर्पिषा ।&#x9;057a&lt;br&gt;&#xA;आस्तीके भोजयेद्राजन्दद्याच्चैव गुडौदनम् ॥&#x9;057c&lt;br&gt;&#xA;अपूपैश्चैव पूपैश्च मोदकैश्च समन्वितम् ।&#x9;058a&lt;br&gt;&#xA;सभापर्वणि राजेन्द्र हविष्यं भोजयेद्द्विजान् ॥&#x9;058c&lt;br&gt;&#xA;आरण्यके मूलफलैस्तर्पयेत्तु द्विजोत्तमान् ।&#x9;059a&lt;br&gt;&#xA;अरणीपर्व चासाद्य जलकुम्भान्प्रदापयेत् ॥&#x9;059c&lt;br&gt;&#xA;तर्पणानि च मुख्यानि वन्यमूलफलानि च ।&#x9;060a&lt;br&gt;&#xA;सर्वकामगुणोपेतं विप्रेभ्योऽन्नं प्रदापयेत् ॥&#x9;060c&lt;br&gt;&#xA;विराटपर्वणि तथा वासांसि विविधानि च ।&#x9;061a&lt;br&gt;&#xA;उद्योगे भरतश्रेष्ठ सर्वकामगुणान्वितम् ॥&#x9;061c&lt;br&gt;&#xA;भोजनं भोजयेद्विप्रान्गन्धमाल्यैरलङ्कृतान् ।&#x9;062a&lt;br&gt;&#xA;भीष्मपर्वणि राजेन्द्र दत्त्वा यानमनुत्तमम् ॥&#x9;062c&lt;br&gt;&#xA;ततः सर्वगुणोपेतमन्नं दद्यात्सुसंस्कृतम् ।&#x9;063a&lt;br&gt;&#xA;द्रोणपर्वणि विप्रेभ्यो भोजनं परमार्चितम् ॥&#x9;063c&lt;br&gt;&#xA;शराश्च देया राजेन्द्र चापान्यसिवरास्तथा ।&#x9;064a&lt;br&gt;&#xA;कर्णपर्वण्यपि तथा भोजनं सार्वकामिकम् ॥&#x9;064c&lt;br&gt;&#xA;विप्रेभ्यः संस्कृतं सम्यग्दद्यात्संयतमानसः ।&#x9;065a&lt;br&gt;&#xA;शल्यपर्वणि राजेन्द्र मोदकैः सगुडौदनैः ॥&#x9;065c&lt;br&gt;&#xA;अपूपैस्तर्पणैश्चैव सर्वमन्नं प्रदापयेत् ।&#x9;066a&lt;br&gt;&#xA;गदापर्वण्यपि तथा मुद्गमिश्रं प्रदापयेत् ॥&#x9;066c&lt;br&gt;&#xA;स्त्रीपर्वणि तथा रत्नैस्तर्पयेत्तु द्विजोत्तमान् ।&#x9;067a&lt;br&gt;&#xA;घृतौदनं पुरस्ताच्च ऐषीके दापयेत्पुनः ॥&#x9;067c&lt;br&gt;&#xA;ततः सर्वगुणोपेतमन्नं दद्यात्सुसंस्कृतम् ।&#x9;068a&lt;br&gt;&#xA;शान्तिपर्वण्यपि तथा हविष्यं भोजयेद्द्विजान् ॥&#x9;068c&lt;br&gt;&#xA;आश्वमेधिकमासाद्य भोजनं सार्वकामिकम् ।&#x9;069a&lt;br&gt;&#xA;तथाऽऽश्रमनिवासे तु हविष्यं भोजयेद्द्विजान् ॥&#x9;069c&lt;br&gt;&#xA;मौसले सार्वगुणिकं गन्धमाल्यानुलेपनम् ।&#x9;070a&lt;br&gt;&#xA;महाप्रास्थानिके तद्वत्सर्वकामगुणान्वितम् ॥&#x9;070c&lt;br&gt;&#xA;स्वर्गपर्वण्यपि तथा हविष्यं भोजयेद्द्विजान् ।&#x9;071a&lt;br&gt;&#xA;हरिवंशसमाप्तौ तु सहस्रं भोजयेद्द्विजान् ॥&#x9;071c&lt;br&gt;&#xA;गामेकां निष्कसंयुक्तां ब्राह्मणाय निवेदयेत् ।&#x9;072a&lt;br&gt;&#xA;तदर्धेनापि दातव्या दरिद्रेणापि पार्थिव ॥&#x9;072c&lt;br&gt;&#xA;प्रतिपर्वसमाप्तौ तु पुस्तकं वै विचक्षणः ।&#x9;073a&lt;br&gt;&#xA;सुवर्णेन च संयुक्तं वाचकाय निवेदयेत् ॥&#x9;073c&lt;br&gt;&#xA;हरिवंशे पर्वणि च पायसं तत्र भोजयेत् ।&#x9;074a&lt;br&gt;&#xA;पारणेपारणे राजन्यथावद्भरतर्षभ ॥&#x9;074c&lt;br&gt;&#xA;समाप्य सर्वाः प्रयतः संहिताः शास्त्रकोविदः ।&#x9;075a&lt;br&gt;&#xA;शुभे देशे निवेश्याथ क्षौमवस्त्राभिसंवृताः ॥&#x9;075c&lt;br&gt;&#xA;शुक्लाम्बरधरः स्रग्वी सुचिर्भूत्वा स्वलङ्कृतः ।&#x9;076a&lt;br&gt;&#xA;अर्चयेत् यथान्यायं गन्धमाल्यैः पृथक्पृथक् ।&#x9;076c&lt;br&gt;&#xA;संहितापुस्तकान्राजन्प्रयतः सुसमाहितः ।&#x9;077a&lt;br&gt;&#xA;भक्ष्यैर्माल्यैस्च पेयैश्च कामैश्च विविधैः शुभैः ॥&#x9;077c&lt;br&gt;&#xA;हिरण्यं च सुवर्णं च दक्षिणामथ दापयेत् ।&#x9;078a&lt;br&gt;&#xA;सर्वत्र त्रिपलं स्वर्णं दातव्यं प्रयतात्मना ॥&#x9;078c&lt;br&gt;&#xA;तदर्धं पादशेषं वा वित्तशाठ्यविवर्जितम् ।&#x9;079a&lt;br&gt;&#xA;यद्यदेवात्मनोऽभीष्टं तत्तद्देयं द्विजातये ॥&#x9;079c&lt;br&gt;&#xA;सर्वथा तोषयेद्भक्त्या वाचकं गुरुमात्मनः ।&#x9;080a&lt;br&gt;&#xA;देवताः कीर्तयेत्सर्वा नरनारायणौ तथा ॥&#x9;080c&lt;br&gt;&#xA;ततो गन्धैश्च माल्यैश्च स्वलङ्कृत्य द्विजोत्तमान् ।&#x9;081a&lt;br&gt;&#xA;तर्पयेद्विविधैः कानैर्दानैश्चोच्चावचैस्तथा ॥&#x9;081c&lt;br&gt;&#xA;अतिरात्रस्य यज्ञस्य फलं प्राप्नोति मानवः ।&#x9;082a&lt;br&gt;&#xA;प्राप्नुयाच्च क्रतुफलं तथा पर्वणिपर्वणि ॥&#x9;082c&lt;br&gt;&#xA;वाचको भरतश्रेष्ठ व्यक्ताक्षरपदस्वरः ।&#x9;083a&lt;br&gt;&#xA;भविष्यं श्रावयेद्विद्वाञ्भारतं भरतर्षभ ॥&#x9;083c&lt;br&gt;&#xA;भुक्तवत्सु द्विजेन्द्रेषु यथावत्सम्प्रदापयेत् ।&#x9;084a&lt;br&gt;&#xA;वाचकं भरतश्रेष्ठ भोजयित्वा स्वलङ्कृतम् ॥&#x9;084c&lt;br&gt;&#xA;वाचके परितुष्टे तु शुभा प्रीतिरनुत्तमा ।&#x9;085a&lt;br&gt;&#xA;ब्राह्मणेषु तु तुष्टेषु प्रसन्नाः सर्वदेवताः ॥&#x9;085c&lt;br&gt;&#xA;ततो हि वरणं कार्यं द्विजानां भरतर्षभ ।&#x9;086a&lt;br&gt;&#xA;सर्वकामैर्यथान्यायं साधुभिश्च पृथग्विधैः ॥&#x9;086c&lt;br&gt;&#xA;इत्येष विधिरुद्दिष्टो मया ते द्विपदांवर ।&#x9;087a&lt;br&gt;&#xA;श्रद्दधानेन वै भाव्यं यन्मां त्वं परिपृच्छसि ॥&#x9;087c&lt;br&gt;&#xA;भारतश्रवणे राजन्पारणे च नृपोत्तम ।&#x9;088a&lt;br&gt;&#xA;सदा यत्नवता भाव्यं श्रेयस्तु परमिच्छता ॥&#x9;088c&lt;br&gt;&#xA;भारतं शृणुयान्नित्यं भारतं परिकीर्तयेत् ।&#x9;089a&lt;br&gt;&#xA;भारतं भवने यस्य तस्य हस्तगतो जयः ॥&#x9;089c&lt;br&gt;&#xA;भारतं परमं पुण्यं भारते विविधाः कथाः ।&#x9;090a&lt;br&gt;&#xA;भारतं सेव्यते देवैर्भारतं परमं पदम् ॥&#x9;090c&lt;br&gt;&#xA;भारतं सर्वशास्त्राणामुत्तमं भरतर्षभ ।&#x9;091a&lt;br&gt;&#xA;भारतात्प्राप्यते मोक्षस्तत्त्वमेतद्ब्रवीमि तत् ॥&#x9;091c&lt;br&gt;&#xA;महाभारतमाख्यानं क्षितिं गां च सरस्वतीम् ।&#x9;092a&lt;br&gt;&#xA;ब्राह्मणान्केशवं चैव कीर्तयन्नावसीदति ॥&#x9;092c&lt;br&gt;&#xA;वेदे रामायणे पुण्ये भारते भरतर्षभ ।&#x9;093a&lt;br&gt;&#xA;आदौ चान्ते च मध्ये च हरिः सर्वत्र गीयते ॥&#x9;093c&lt;br&gt;&#xA;यत्र विष्णुकथा दिव्याः श्रुतयश्च सनातनाः ।&#x9;094a&lt;br&gt;&#xA;तच्छ्रोतव्यं मनुष्येण परं पदमिहेच्छता ॥&#x9;094c&lt;br&gt;&#xA;एतत्पवित्रं परममेतद्धर्मनिदर्शनम् ।&#x9;095a&lt;br&gt;&#xA;एतत्सर्वगुणोपेतं श्रोतव्यं भूतिमिच्छता ॥&#x9;095c&lt;br&gt;&#xA;कायिकं वाचिकं चैव मनसा समुपार्जितम् ।&#x9;096a&lt;br&gt;&#xA;तत्सर्वं नाशमायाति तमः सूर्योदये यथा ॥&#x9;096c&lt;br&gt;&#xA;अष्टादशपुराणानां श्रवणाद्यत्फलं भवेत् ।&#x9;097a&lt;br&gt;&#xA;तत्फलं समवाप्नोति वैष्णवो नात्र संशयः ॥&#x9;097c&lt;br&gt;&#xA;स्त्रियश्च पुरुषाश्चैव वैष्णवं पदमाप्नुयुः ।&#x9;098a&lt;br&gt;&#xA;स्त्रीभिश्च पुत्रकामाभिः श्रोतव्यं वैष्णवं यशः ॥&#x9;098c&lt;br&gt;&#xA;दक्षिणा चात्र देया वै निष्कपञ्चसुवर्णकम् ।&#x9;099a&lt;br&gt;&#xA;वाचकाय यथाशक्त्या यथोक्तं फलमिच्छता ॥&#x9;099c&lt;br&gt;&#xA;स्वर्णशृङ्गीं च कपिलां सवत्सां वस्त्रसंवृताम् ।&#x9;100a&lt;br&gt;&#xA;वाचकाय च दद्याद्धि आत्मनः श्रेय इच्छता ॥&#x9;100c&lt;br&gt;&#xA;अलङ्कारं प्रदद्याच्च पाण्योर्वै भरतर्षभ ।&#x9;101a&lt;br&gt;&#xA;कर्णस्याभरणं दद्याद्धनं चैव विशेषतः ॥&#x9;101c&lt;br&gt;&#xA;भूमिदानं समादद्याद्वाचकाय नराधिप ।&#x9;102a&lt;br&gt;&#xA;भूमिदानसमं दानं न भूतं भविष्यति ॥&#x9;102c&lt;br&gt;&#xA;शृणोति श्रावयेद्वाऽपि सततं चैव यो नरः ।&#x9;103a&lt;br&gt;&#xA;सर्वपापविनिर्मुक्तो वैष्णवं पदमाप्नुयात् ॥&#x9;103c&lt;br&gt;&#xA;पितॄनुद्धरते सर्वानेकादशसमुद्भवान् ।&#x9;104a&lt;br&gt;&#xA;आत्मानं ससुतं चैव स्त्रियं च भरतर्षभ ॥&#x9;104c&lt;br&gt;&#xA;दशांशश्चैव होमोऽपि कर्तव्योऽत्र नराधिप ।&#x9;105a&lt;br&gt;&#xA;इदं मया तवाग्रे च प्रोक्तं सर्वं नरर्षभ ॥ ॥&#x9;105c&lt;/p&gt;</description>
    </item>
  </channel>
</rss>
