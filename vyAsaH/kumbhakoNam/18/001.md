अध्यायः 001

स्वर्गं गतेन युधिष्ठिरेण तत्र महासमुच्छ्रयेण शोभमानदुर्योधनदर्शनम् ॥ 1 ॥ तथा तदुत्कर्षासहिष्णुतया तदीयदोषोद्घाटनेन तेन सह स्वेन स्वर्गवासानभिरोचननिवेदनपूर्वकं नारदं प्रति स्वस्य भ्रात्रादिदिदृक्षानिवेदनम् ॥ 2 ॥

श्रीवेदव्यासाय नमः ।	000  
नारायणं नस्कृत्य नरं चैव नरोत्तमम् ।	000a  
देवीं सरस्वतीं व्यासं ततो जयमुदीरयेत् ॥	000c  
जनमेजय उवाच ।	001  
स्वर्गं त्रिविष्टपं प्राप्य मम पूर्वपितामहाः ।	001a  
पाण्डवा धार्तराष्ट्राश्च कानि स्थानानि भेजिरे ॥	001c  
एतदिच्छाम्यहं श्रोतुं सर्वविच्चासि मे मतः ।	002a  
महर्षिणाऽभ्यनुज्ञातो व्यासेनाद्भुतकर्मणा ॥	002c  
वैशम्पायन उवाच ।	003  
स्वर्गं त्रिविष्टपं प्राप्य तव पूर्वपितामहाः ।	003a  
युधिष्ठिरप्रभृतयो यदकुर्वत तच्छृणु ॥	003c  
स्वर्गं त्रिविष्टपं प्राप्य धर्मराजो युधिष्ठिरः ।	004a  
दुर्योधनं श्रिया जुष्टं ददर्शाऽऽसीनमासने ॥	004c  
भ्राजमानमिवादित्यं वीरलक्ष्म्याऽभिसंवृतम् ।	005a  
देवैर्भ्राजिष्णुभिः साध्यैः सहितं पुण्यकर्मभिः ॥	005c  
ततो युधिष्ठिरो राजा दुर्योधनममर्षितः ।	006a  
सहसा सन्निवृत्तोऽभूच्छ्रियं दृष्ट्वा सुयोधने ॥	006c  
ब्रुवन्नुच्चैर्वचस्तान्वै नाहं दुर्योधनेन वै ।	007a  
सहितः कामये लोकाल्ँलब्धेनादीर्घदर्शिना ॥	007c  
यत्कृते पृथिवी सर्वा सुहृदो बान्धवास्तथा ।	008a  
हतास्माभिः प्रसह्याजौ किल्ष्टैः पूर्वं महावने ॥	008c  
द्रौपदी च सभामध्ये पाञ्चाली धर्मचारिणी ।	009a  
पर्याकृष्टाऽनवद्याङ्गी पत्नी नो गुरुसन्निधौ ॥	009c  
अस्ति देवा न मे कामः सुयोधनमुदीक्षितुम् ।	010a  
तत्राहं गन्तुमिच्छामि यत्र ते भ्रातरो मम ॥	010c  
नैवमित्यब्रवीत्तं तु नारदः प्रहसन्निव ।	011a  
स्वर्गे निवासे राजेन्द्र विरुद्धं चापि नश्यति ॥	011c  
युधिष्ठिर महाबाहो मैवं वोचः कथञ्चन ।	012a  
दुर्योधनं प्रति नृपं शृणु चेदं वचो मम ॥	012c  
एष दुर्योधनो राजा पूज्यते त्रिदशैः सह ।	013a  
सद्भिश्च राजप्रवरैर्य इमे स्वर्गवासिनः ।	013c  
वीरलोकगतिं प्राप्ता युद्धे हुत्वाऽऽत्मनस्तनुम् ।	014a  
यूयं सर्वे सुरसमा येन युद्धेन बाधिताः ॥	014c  
स एष क्षत्रधर्मेण स्थानमेतदवाप्तवान् ।	015a  
भये महति योऽभीतो बभूव पृथिवीपतिः ॥	015c  
न तन्मनसि कर्तव्यं पुत्र यद्द्यूतकारितम् ।	016a  
द्रौपद्याश्च परिक्लेशं न चिन्तयितुमर्हसि ॥	016c  
ये चान्येऽपि परिक्लेशा युष्माकं ज्ञातिकारिताः ।	017a  
सङ्ग्रामेष्वथवाऽन्यत्र न तान्संस्मर्तुमर्हसि ॥	017c  
समागच्छ यथान्यायं राज्ञा दुर्योधनेन वै ।	018a  
स्वर्गोऽयं नेह वैराणि भवन्ति मनुजाधिप ॥	018c  
नारदेनैवमुक्तस्तु कुरुराजो युधिष्ठिरः ।	019a  
भ्रातॄन्पप्रच्छ मेधावी वाक्यमेतदुवाच ह ॥	019c  
यदि दुर्योधनस्यैते वीरलोकाः सनातनाः ।	020a  
अधर्मज्ञस्य पापस्य पृथिवीसुहृदद्रुहः ॥	020c  
यत्कृते पृथिवी नष्टा सहसा सनरद्विपा ।	021a  
वयं च मन्युना दग्धा वैरं प्रतिचिकीर्षवः ॥	021c  
ये ते वीरा महात्मानो भ्रातरो मे महाव्रताः ।	022a  
सत्यप्रतिज्ञा लोकस्य शूरा वै सत्यवादिनः ।	022c  
तेषामिदानीं के लोका द्रष्टुमिच्छामि तानहम् ॥	022e  
कर्णं चैव महात्मानं कौन्तेयं सत्यसङ्गरम् ।	023a  
धृष्टद्युम्नं सात्यकिं च धृष्टद्युम्नस्य चात्मजान् ॥	023c  
ये च शस्त्रैर्वधं प्राप्ताः क्षत्रधर्मेण पार्थिवाः ।	024a  
क्वनु ते पार्थिवान्ब्रह्मन्नैतान्पश्यामि नारद ॥	024c  
विराटद्रुपदौ चैव धृष्टकेतुमुखांश्च तान् । 	025a  
शिखण्डिनं च पाञ्चाल्यं द्रौपदेयांश्च सर्वशः ।	025c  
अभिमन्युं च दुर्धर्षं द्रष्टुमिच्छामि नारद ॥ ॥	025e  
	
इति श्रीमन्महाभारते स्वर्गारोहणपर्वणि प्रथमोऽध्यायः ॥ 1 ॥

18-1-1 त्रीणि विष्टपानि भुवनानि फलोत्कर्षवशाद्यत्रान्तर्भवन्ति तादृशं स्वर्गं प्राप्य ॥ 18-1-6 तत इति । स्वर्गेऽप्यमर्षो दुस्त्यज इति संस्काराणां प्राबल्यमुक्तम् ॥ 18-1-9 हताः अस्माभिः सन्धिरार्षः ॥ 18-1-11 विरुद्धं वैरादिकं नश्यति अन्तर्धीयते ॥ 18-1-20 सुहृद इत्यदन्तः शब्दः ॥ 
