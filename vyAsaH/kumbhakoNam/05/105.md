अध्यायः 105

सुमुखाय आयुर्दानश्रवणकुपितेन गरुडेन इन्द्रोपेन्द्रावभ्येत्य दर्पेक्तिः ॥ 1 ॥ उपेन्द्रेण तार्क्ष्यदर्पविमोक्षणाय तदंसे स्वदक्षबाहुविक्षेपे तद्वहनाक्षमेण तेन तत्क्षमापनम् ॥ 2 ॥ कण्वेन सुयोधनम्प्रति गरुडनिदर्शनप्रदर्शनपूर्वकं गर्वपरिहारेण पाण्डवैः सह शमविधानम् ॥ 3 ॥ दुर्योधनेन ऊरुताडनपूर्वकं कण्वोपहासे तेन तं प्रति तव ऊरावेव मृत्युर्भविष्यतीति शापदानम् ॥ 4 ॥
कण्व उवाच ।	001    
गरुडस्तत्र शुश्राव यथावृत्तं महाबलः ।	001a  
आयुःप्रदानं शक्रेण कृतं नागस्य भारत ॥	001c  
पक्षवातेन महता रुद्ध्वा त्रिभुवनं खगः ।	002a  
सुपर्णः परमक्रुद्धो वासवं समुपाद्रवत् ॥	002c  
गरुड उवाच ।	003    
भगवन्किमवज्ञानाद्वृत्तिः प्रतिहता मम ।	003a  
कामकारवरं दत्त्वा पुनश्चलितवानसि ॥	003c  
निसर्गात्सर्वभूतानां सर्वभूतेश्वरेण मे ।	004a  
आहारो विहितो धात्रा किमर्थं वार्यते त्वया ॥	004c  
वृतश्चैष महानागः स्थापितः समयश्च मे ।	005a  
अनेन च मया देव भर्तव्यः प्रसवो महान् ॥	005c  
एतस्मिंस्तु तथाभूते नान्यं हिंसितुमुत्सहे ।	006a  
क्रीडसे कामकारेण देवराज यथेच्छकम् ॥	006c  
सोऽहं प्राणान्विमोक्ष्यामि तथा परिजनो मम ।	007a  
ये च भृत्या मम गृहे प्रीतिमान्भव वासव ॥	007c  
\'कण्व उवाच ।	008a  
श्रुत्वा सुपर्णवचनं सुमुखो दुर्मुखस्तदा ।	008a  
त्यक्त्वा रूपं विवर्णस्तु सर्परूपधरोऽभवत् ।	008c  
गत्वा विष्णुसमीपं तु पादपीठं समाश्लिषत् ॥	008e   
इन्द्र उवाच ।	009    
न मत्कृतं वैनतेय न मां क्रोद्धुं त्वमर्हसि ।	009a  
दत्ताभयः स सुमुखो विष्णुना प्रभविष्णुना ।	009c  
श्रुत्वा पुरन्दरेणोक्तमुवाच विनतासुतः ॥\'	009e   
एतच्चैवाहमर्हामि भूयश्च बलवृत्रहन् ।	010a  
त्रैलोक्यस्येश्वरो योऽहं परभृत्यत्वमागतः ॥	010c  
त्वयि तिष्ठति देवेश न विष्णुः कारणं मम ।	011a  
त्रैलोक्यराजराज्यं हि त्वयि वासव शाश्वतम् ॥	011c  
ममापि दक्षस्य सुता जननी कश्यपः पिता ।	012a  
अहमतप्युत्सहे लोकान्समन्ताद्वोढुमोजसा ॥	012c  
असह्यं सर्वभूतानां ममापि विपुलं बलम् ।	013a  
मयाऽपि सुमहत्कर्म कृतं दैतेयविग्रहे ॥	013c  
श्रुतश्रीः श्रुतसेनश्च विवस्वान्रोचनामुखः ।	014a  
प्रस्रुतः कालकाक्षश्च मयाऽपि दितिजा हताः ॥	014c  
यत्तु ध्वजस्थानगतो यत्नात्परिचराम्यहम् ।	015a  
वहामि चैवानुजं ते तेन मामवमन्यसे ॥	015c  
कोऽन्यो भारसहो ह्यस्ति कोऽन्योस्ति बलवत्तरः ।	016a  
मया योऽहं विशिष्टः सन्वहामीमं सबान्धवं ॥	016c  
अवज्ञाय तु यत्तेऽहं भोजनाद्व्यपरोपितः ।	017a  
तेन मे गौरवं नष्टं त्वत्तश्चास्माच्च वासव ॥	017c  
अदित्यां य इमे जाता बलविक्रमशालिनः ।	018a  
त्वमेषां किल सर्वेषां बलेन बलवत्तरः ॥	018c  
सोऽहं पक्षैकदेशेन वहामि त्वां गतक्लमः ।	019a  
विमृश त्वं शनैस्तात कोऽन्वत्र बलवानिति ॥	019c  
कण्व उवाच ।	020    
स तस्य वचनं श्रुत्वा खगस्योदर्कदारुणम् ।	020a  
अक्षोभ्यं क्षोभयंस्तार्क्ष्यमुवाच रथचक्रभृत् ॥	020c  
गरुत्मन्मन्यसेत्मानं बलवन्तं सुदुर्बलम् ।	021a  
अलमस्मत्समक्षं ते स्तोतुमात्मानमण्डज ॥	021c  
त्रैलोक्यमपि मे कृत्स्नमशक्तं देहधारणे ।	022a  
अहमेवात्मनात्मानं वहामि त्वां च धारये ॥	022c  
\'न त्वं वहसि मां दोर्भ्यां मोघं तव विकत्थनम् ।	023a  
\'इमं तावन्ममैकं त्वं बाहुं सव्येतरं वह ।	023c  
यद्येनं धारयस्येकं सफलं ते विकत्थितम् ॥	023e   
इत्युक्त्वा भगवांस्तस्य स्कन्धे बाहुं समासजत् ।	024a  
\'आरोपितं समुद्वोढुं भारं तं नाशकद्बलात् ।\'	024c  
निपपात स भारार्तो विह्वलो नष्टचेतनः ॥	024c  
यावान्हि भारः कृत्स्नायाः पृथिव्याः पर्वतैः सह ।	025a  
एकस्या देहशाखायास्तावद्भारममन्यत ॥	025c  
न त्वेनं पीडयामास बलेन बलवत्तरः ।	026a  
ततो हि जीवितं तस्य न व्यनीनशदच्युतः ॥	026c  
व्यात्तास्यः स्रस्तकायश्च विचेता विह्वलः खगः ।	027a  
मुमोच पत्राणि तदा गुरुभारप्रपीडितः ॥	027c  
स विष्णुं शिरसा पक्षी प्रणम्य विनतासुतः ।	028a  
विचेता विह्वलो दीनः किञ्चिद्वचनमब्रवीत् ॥	028c  
भगवल्ँलोकसारस्य सदृशेन वपुष्मता ।	029a  
भुजेन स्वैरमुक्तेन निष्पिष्टोऽस्मि महीतले ॥	029c  
क्षन्तुमर्हसि मे देव विह्वलस्याल्पचेतसः ।	030a  
बलदाहविदग्धस्य पक्षिणो ध्वजवासिनः ॥	030c  
न हि ज्ञातं बलं देव मया ते परमं विभो ।	031a  
तेन मन्याम्यहं वीर्यमात्मनो न समं परैः ॥	031c  
कण्व उवाच ।	032    
ततश्चक्रे स भगवान्प्रसादं वै गरुत्मतः ।	032a  
मैवं भूय इति स्नेहात्तदा चैनमुवाच ह ॥	032c  
पादाङ्गुष्ठेन चिक्षेप सुमुखं गरुडोरसि ।	033a  
ततः प्रभृति राजेन्द्र सहसर्पेण वर्तते ॥	033c  
एवं विष्णुबलाक्रान्तो गर्वनाशमुपागतः ।	034a  
गरुडो बलवान्राजन्वैनतेयो महायशाः ॥	034c  
कण्व उवाच ।	035    
तथा त्वमपि गान्धारे यावत्पाण्डुसुतान्रणे ।	035a  
नासादयसि तान्वीरांस्तावज्जीवसि पुत्रक ॥	035c  
भीमः प्रहरतां श्रेष्ठो वायुपुत्रो महाबलः ।	036a  
धनञ्जयश्चेन्द्रसुतो न हन्यातां तु कं रणे ॥	036c  
विष्णुर्वायुश्च शक्रश्च धर्मस्तौ चाश्विनावुभौ ।	037a  
एते देवास्त्वया केन हेतुना वीक्षितुं क्षमाः ॥	037c  
तदलं ते विरोधेन शमं गच्छ नृपात्मज ।	038a  
वासुदेवेन तीर्थेन कुलं रक्षितुमर्हसि ॥	038c  
प्रत्यक्षदर्शी सर्वस्य नारदोऽयं महातपाः ।	039a  
माहात्म्यस्य तदा विष्णोः सोऽयं चक्रगदाधरः ॥	039c  
वैशम्पायन उवाच ।	040a  
दुर्योधनस्तु तच्छ्रुत्वा निश्वसन्भृकुटीमुखः ।	040a  
राधेयमभिसम्प्रेक्ष्य जहास स्वनवत्तदा ॥	040c  
कदर्थीकृत्य तद्वाक्यमृषेः कण्वस्य दुर्मतिः ।	041a  
ऊरुं गजकराकारं ताडयन्निदमब्रवीत् ॥	041c  
यथैवेश्वरसृष्टोऽस्मि यद्भावि या च मे गतिः ।	042a  
तथा महर्षे वर्तामि किं प्रलापः करिष्यति ॥	042c  
\'ततः कण्वोऽब्रवीत्क्रुद्धो दुर्योधनमपण्डितम् ।	043a  
यस्मादूकं ताडयसि ऊरौ मृत्युर्भविष्यति ॥\' ॥	043c  

इति श्रीमन्महाभारते उद्योगपर्वणि भगवद्यानपर्वणि पञ्चाधिकशततमोऽध्यायः ॥
