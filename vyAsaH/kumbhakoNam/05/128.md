अध्यायः 128

श्रीकृष्णेन दुर्योधनम्प्रति सगर्हणं पाण्डवेषु तत्कृतापनयानुस्मारणम् ॥ 1 ॥ दुर्योधनस्य पाण्डवैरसन्धाने कौरवैर्बन्धनपूर्वकं पाण्डवेभ्यः स्वसमर्पणप्रतिपादकदुश्शासनवचनश्रवणजकोपात् सभातो निर्गमनम् ॥ 2 ॥ कृष्णेन धृतराष्ट्रम्प्रति कुलस्यार्थे दुर्योधनपरित्यागाविधानम् ॥ 3 ॥ तथा सदृष्टान्तप्रदर्शनं दुर्योधनस्य बन्धनपूर्वकं पाण्डवेभ्यः समर्पणविधानम् ॥ 4 ॥
वैशम्पायन उवाच ॥	001    
ततः प्रहस्य दाशार्हः क्रोधपर्याकुलेक्षणः ।	001a  
दुर्योधनमिदं वाक्यमब्रवीत्कुरुसंसदि ॥	001c  
लप्स्यसे वीरशयनं काममेतदवाप्स्यसि ।	002a  
स्थिरो भव सहामात्यो विमर्दो भविता महान् ॥	002c  
यच्चैतन्मन्यसे मूढ न मे कश्चिद्व्यतिक्रमः ।	003a  
पाण्डवेष्विति तत्सर्वं निबोध त्वं नराधिप ॥	003c  
श्रियां सन्तप्यमानेन पाण्डवानां महात्मनाम् ।	004a  
त्वया दुर्मन्त्रितं द्यूतं सौबलेन च भारत ॥	004c  
कथं च ज्ञातयस्तात श्रेयांसः साधुसम्मताः ।	005a  
तथाऽन्याय्यमुपस्थातुं जिह्मेनाजिह्मचारिणः ॥	005c  
अक्षद्यूतं महाप्रज्ञ सतां मतिविनाशनम् ।	006a  
असतां तत्र जायन्ते भेदाश्च व्यसनानि च ॥	006c  
तदिदं व्यसनं घोरं त्वया द्यूतमुखं कृतम् ।	007a  
असमीक्ष्य सदाचारान्सार्धं पापानुबन्धनैः ॥	007c  
कश्चान्यो भ्रातृभार्यां वै विप्रकर्तृं तथार्हति ।	008a  
आनीय च सभां व्यक्तं यथोक्ता द्रौपदी त्वया ॥	008c  
कुलीना शीलसम्पन्ना प्राणेभ्योऽपि गरीयसी ।	009a  
महिषी पाण्डुपुत्राणां तथा विनिकृता त्वया ॥	009c  
जानन्ति कुरवः सर्वे यथोक्ताः कुरुसंसदि ।	010a  
दुःशासनेन कौन्तेयाः प्रव्रजन्तः परन्तपाः ॥	010c  
सम्यग्वृत्तेष्वलुब्धेषु सततं धर्मचारिषु ।	011a  
स्वेषु बन्धुषु कः साधुश्चरेदेवमसाम्प्रतम् ॥	011c  
नृशंसानामनार्याणां तथा परुषभाषणम् ।	012a  
कर्णदुःशासनाभ्यां च त्वया च बहुशः कृतम् ॥	012c  
सह मात्रा प्रदग्धुं तान्बालकान्वारणावते ।	013a  
आस्थितः परमो यत्नो न समृद्धश्च तत्तव ॥	013c  
ऊषुश्च सुचिरं कालं प्रच्छन्नाः पाण्डवास्तदा ।	014a  
मात्रा सहैकचक्रायां ब्राह्मणस्य निवेशने ॥	014c  
विषेण सर्पबन्धैश्च यतिताः पाण्डवास्त्वया ।	015a  
सर्वोपायैर्विनाशाय न समृद्धं च तत्तव ॥	015c  
एवम्बुद्धिः पाण्डवेषु मिथ्यावृत्तिः सदा भवान् ।	016a  
कथं ते नापराधोऽस्ति पाण्डवेषु महात्मसु ॥	016c  
\'एवंवृत्तः कथं राज्ये स्थातुमर्हसि पापकृत् ।	017a  
स राज्याच्च सुखाच्चैव हास्यसे कुलपांसन ॥	017c  
यच्चैभ्यो याचमानेभ्यः पित्र्यमंशं न दित्सति ।	018a  
तच्च पाप प्रदाताऽसि भ्रष्टैश्वर्यो निपातितः ॥	018c  
कृत्वा बहून्यकार्याणि पाण्डवेषु नृशंसवत् ।	019a  
मिथ्यावृत्तिरनार्यः सन्नद्य विप्रतिपद्यसे ॥	019c  
मातापितृभ्यां भीष्मेण द्रोणेन विदुरेण च ।	020c  
शाम्येति मुहुरुक्तोसि न च शाम्यसि पार्थिव ॥	020c  
शमे हि सुमहाल्ँलाभस्तव पार्थस्य चोभयोः ।	021a  
न च रोचयसे राजन्किमन्यद्बुद्धिलाघवात् ॥	021c  
न शर्म प्राप्स्यसे राजन्नुत्क्रम्य सुहृदां वचः ।	022a  
अधर्म्यमयशस्यं च क्रियते पार्थिव त्वया ॥	022c  
वैशम्पायन उवाच ।	023    
एवं ब्रुवति दाशार्हे दुर्योधनममर्षणम् ।	023a  
दुःशासन इदं वाक्यमब्रवीत्करुसंसदि ॥	023c  
न चेत्सन्धास्यसे राजन्स्वेन कामेन पाण्डवैः ।	024a  
बद्ध्वा किल त्वां दास्यन्ति कुन्तीपुत्राय कौरवाः ॥	024c  
वैकर्तनं त्वां च मां च त्रीनेतान्मनुजर्षभ ।	025a  
पाण्डवेभ्यः प्रदास्यन्ति भीष्मो द्रोणः पिता च ते ॥	025c  
भ्रातुरेतद्वचः श्रुत्वा धार्तराष्ट्रः सुयोधनः ।	026a  
क्रुद्धः प्रातिष्ठतोत्थाय महानाग इव श्वसन् ॥	026c  
विदुरं च सोमदत्तं च महाराजं च बाह्लिकम् ।	027a  
कृपं च सोमदत्तं च भीष्मं द्रोणं जनार्दनम् ॥	027c  
सर्वानेताननादृत्य दुर्मतिर्निरपत्रपः ।	028a  
अशिष्टवदमर्यादो मानी मान्यावमानिता ॥	028c  
तं प्रस्थितमभिप्रेक्ष्य भ्रातरो मनुजर्षभम् ।	029a  
अनुजग्मुः सहामात्या राजानश्चापि सर्वशः ॥	029c  
सभायामुत्थितं क्रुद्धं प्रस्थितं भ्रातृभिः सह ।	030a  
दुर्योधनमभिप्रेक्ष्य भीष्मः शान्तनवोऽब्रवीत् ॥	030c  
धर्मार्थावभिसन्त्यज्य संरम्भं योऽनुमन्यते ।	031a  
हसन्ति व्यसने तस्य दुर्हृदो नचिरादिव ॥	031c  
दुरात्मा राजपुत्रोऽयं धार्तराष्ट्रोऽनुपायवित् ।	032a  
मिथ्याभिमानी राज्यस्य क्रोधलोभवशानुगः ॥	032c  
कालपक्वमिदं मन्ये सर्वं क्षत्रं जनार्दन ।	033a  
सर्वे ह्यनुसृता मोहात्पार्थिवाः सह मन्त्रिभिः ॥	033c  
भीष्मस्याथ वचः श्रुत्वा दाशार्हः पुष्करेक्षणः ।	034a  
भीष्मद्रोणमुखान्सर्वानभ्यभाषत वीर्यवान् ॥	034c  
सर्वेषां कुरुवृद्धानां महानयमतिक्रमः ।	035a  
प्रसह्य मन्दमैश्वर्ये न नियच्छन्ति यन्नृपम् ॥	035c  
तत्र कार्यमहं मन्ये कालप्राप्तमरिन्दमाः ।	036a  
क्रियमाणे भवेच्छ्रेयस्तत्सर्वं श्रृणुतानघाः ॥	036c  
प्रत्यक्षमेतद्भवतां यद्वक्ष्यामि हितं वचः ।	037a  
भवतामानुकूल्येन यदि रोचेत भारताः ॥	037c  
पुत्रो वै भोजराजस्य दुराचारो ह्यनात्मवान् ।	038a  
जीवतः पितुरैश्वर्यं हृत्वा मृत्युवशं गतः ॥	038c  
उग्रसेनसुतः कंसः परित्यक्तः स बान्धवैः ।	039a  
ज्ञातीनां हितकामेन मया शस्तो महामृधे ॥	039c  
आहुकः पुनरस्माभिर्ज्ञातिभिश्चापि सत्कृतः ।	040a  
उग्रसेनः कृतो राजा भोजराजन्यवर्धनः ॥	040c  
कंसमेकं परित्यज्य कुलार्थे सर्वयादवाः ।	041a  
सम्भूय सुखमेधन्ते भारतान्धकवृष्णयः ॥	041c  
अपि चाप्यवदद्राजन्परमेष्ठी प्रजापतिः ।	042a  
व्यूढे देवासुरे युद्धेऽभ्युद्यतेष्वायुधेषु च ॥	042c  
द्वैधीभूतेषु लोकेषु विनश्यत्सु च भारत ।	043a  
अब्रवीत्तु तदा देवो भगवाल्ँलोकभावनः ॥	043c  
पराभविष्यन्त्यसुरा दैतेया दानवैः सह ।	044a  
आदित्या वसवो रुद्रा भविष्यन्ति दिवौसकः ॥	044c  
देवासुरमनुष्याश्च गन्धर्वोरगराक्षसाः ।	045a  
अस्मिन्युद्धे सुसङ्क्रुद्धा हनिष्यन्ति परस्परम् ॥	045c  
\'वर्तमानं जगत्सर्वं मुहूर्तान्न भविष्यति ।	046a  
\'इति मत्वाऽब्रवीद्धर्मं परमेष्ठी प्रजापतिः ।	046c  
वरुणाय प्रयच्छैतान्बद्ध्वा दैतेयदानवान् ॥	046e   
एवमुक्तस्ततो धर्मो नियोगात्परमेष्ठिनः ।	047a  
वरुणाय ददौ सर्वान्बद्ध्वा दैतेयदानवान् ॥	047c  
तान्बद्ध्वा धर्मपाशैश्च स्वैश्च पाशैर्जलेश्वरः ।	048a  
वरुणः सागरे यत्तो नित्यं रक्षति दानवान् ॥	048c  
तथा दुर्योधनं कर्णं शकुनिं चापि सौबलम् ।	049a  
बद्ध्वा दुःशासनं चापि पाण्डवेभ्यः प्रयच्छत ॥	049a  
त्यजेत्कुलार्थे पुरुषं ग्रामस्यार्थे कुलं त्यजेत् ।	050c  
ग्रामं जनपदस्यार्थे आत्मार्थे पृथिवीं त्यजेत् ॥	050c  
राजन्दुर्योधनं बद्ध्वा ततः संशाम्य पाण्डवैः ।	051a  
त्वत्कृते न विनश्येयुः क्षत्रियाः क्षत्रियर्षभ ॥ ॥	051c  

इति श्रीमन्महाभारते उद्योगपर्वणि भगवद्यानपर्वणि अष्टाविंशत्यधिकशततमोऽध्यायः ॥
