अध्यायः 178

श्रीपरशुरामेण अम्बादिभिः सह कुरुक्षेत्रं गत्वा भीष्मानयनम् ॥ 1 ॥ रामेण स्वेन चोदनेपि भीष्मेण अम्बापरिग्रहानङ्गीकारे युद्धाय तस्याह्वानम् ॥ 2 ॥
भीष्म उवाच 	KK05-10-178-001  
एवमुक्तस्तदा रामो जहि भीष्ममिति प्रभो ।	KK05-10-178-001a  
उवाच रुदतीं कन्यां चोदयन्तीं पुनः पुनः ॥	KK05-10-178-001c  
काश्ये न कामं गृह्णामि शस्त्रं वै वरवर्णिनि ।	KK05-10-178-002a  
ऋते ब्रह्मविदां हेतोः किमन्यत्करवाणि ते ॥	KK05-10-178-002c  
वाचा भीष्मश्च साल्वश्च मम राज्ञि वशानुगौ ।	KK05-10-178-003a  
भविष्यतोऽनवद्याङ्गि तत्करिष्यामि मा शुचः ॥	KK05-10-178-003c  
न तु शस्त्रं ग्रहीष्यामि कथञ्चिदपि भामिनि ।	KK05-10-178-004a  
ऋते नियोगाद्विप्राणामेष मे समयः कृतः ॥	KK05-10-178-004c  
अम्बोवाच 	KK05-10-178-005  
मम दुःखं भगवता व्यपनेयं यतस्ततः ।	KK05-10-178-005a  
तच्च भीष्मप्रसूतं मे तं जहीश्वर मा चिरम् ॥	KK05-10-178-005c  
राम उवाच 	KK05-10-178-006  
काशिकन्ये पुनर्ब्रूहि भीष्मस्ते चरणावुभौ ।	KK05-10-178-006a  
शिरसा वन्दनार्होऽपि ग्रहीष्यति गिरा मम ॥	KK05-10-178-006c  
अम्बोवाच 	KK05-10-178-007  
जहि भीष्मं रणे राम मम चेदिच्छसि प्रियम् ।	KK05-10-178-007a  
प्रतिश्रुतं च यदपि तत्सत्यं कर्तुमर्हसि ॥	KK05-10-178-007c  
भीष्म उवाच 	KK05-10-178-008  
तयोः संवदतोरेवं राजन्रामाम्बयोस्तदा ।	KK05-10-178-008a  
अकृतव्रणो जामदग्न्यमिदं वचनमब्रवीत् ॥	KK05-10-178-008c  
शरणागतां महाबाहो कन्यां न त्यक्तुमर्हसि ।	KK05-10-178-009a  
यदि भीष्मो रणे राम समाहूतस्त्वया मृधे ॥	KK05-10-178-009c  
निर्जितोऽस्मीति वा ब्रूयात्कुर्याद्वा वचनं तव ।	KK05-10-178-010a  
कृतमस्या भवेत्कार्यं कन्याया भृगुनन्दन ॥	KK05-10-178-010c  
वाक्यं सत्यं च ते वीर भविष्यति कृतं विभो ।	KK05-10-178-011a  
इयं चापि प्रतिज्ञा ते तदा राम महामुने ॥	KK05-10-178-011c  
जित्वा वै क्षत्रियान्सर्वान्ब्राह्मणेषु प्रतिश्रुता ।	KK05-10-178-012a  
ब्राह्मणः क्षत्रियो वैश्यः शूद्रश्चैव रणे यदि ॥	KK05-10-178-012c  
ब्रह्मद्विड्भविता तं वै हनिष्यामीति भार्गव ।	KK05-10-178-013a  
शरणार्थे प्रपन्नानां भीतानां शरणार्थिनाम् ॥	KK05-10-178-013c  
न शक्ष्यामि परित्यागं कर्तुं जीवन्कथञ्चन ।	KK05-10-178-014a  
यश्च कृत्स्नं रणे क्षत्रं विजेष्यति समागतम् ॥	KK05-10-178-014c  
दीप्तात्मानमहं तं च हनिष्यामीति भार्गव ।	KK05-10-178-015a  
स एवं विजयी राम भीष्मः कुरुकुलोद्वहः ।	KK05-10-178-015c  
तेन युध्यस्व सङ्ग्रामे समेत्य भृगुनन्दन ॥	KK05-10-178-015e  
राम उवाच 	KK05-10-178-016  
स्मराम्यहं पूर्वकृतां प्रतिज्ञामृषिसत्तम ।	KK05-10-178-016a  
तथैव च करिष्यामि यथा साम्नैव लप्स्यते ॥	KK05-10-178-016c  
कार्यमेतन्महद्ब्रह्मन्काशिकन्यामनोगतम् ।	KK05-10-178-017a  
गमिष्यामि स्वयं तत्र कन्यामादाय यत्र सः ॥	KK05-10-178-017c  
यदि भीष्मो रणश्लाघी न करिष्यति मे वचः ।	KK05-10-178-018a  
हनिष्याम्येनमुद्रिक्तमिति मे निश्चिता मतिः ॥	KK05-10-178-018c  
न हि बाणा मयोत्सृष्टाः सज्जन्तीह शरीरिणाम् ।	KK05-10-178-019a  
कायेषु विदितं तुभ्यं पुरा क्षत्रियसङ्गरे ॥	KK05-10-178-019c  
भीष्म उवाच 	KK05-10-178-020  
एवमुक्त्वा ततो रामः सह तैर्ब्रह्मवादिभिः ।	KK05-10-178-020a  
प्रयाणाय मतिं कृत्वा समुत्तस्थौ महातपाः ॥	KK05-10-178-020c  
ततस्ते तामुषित्वा तु रजनीं तत्र तापसाः ।	KK05-10-178-021a  
हुताग्नयो जप्तजप्याः प्रतस्थुर्मञ्जिघांसया ॥	KK05-10-178-021c  
अभ्यगच्छत्ततो रामः सह तैर्ब्रह्मवादिभिः ।	KK05-10-178-022a  
कुरुक्षेत्रं महाराज कन्यया सह भारत ॥	KK05-10-178-022c  
न्यविशन्त ततः सर्वे परिगृह्य सरस्वतीम् ।	KK05-10-178-023a  
तापसास्ते महात्मानो भृगुश्रेष्ठपुरस्कृताः ॥	KK05-10-178-023c  
ततस्तृतीये दिवसे समे देशे व्यवस्थितः ।	KK05-10-178-024a  
प्रेषयामास मे राजन्प्राप्तोऽस्मीति महाव्रतः ॥	KK05-10-178-024c  
तमागतमहं श्रुत्वा विषयान्तं महाबलम् ।	KK05-10-178-025a  
अभ्यगच्छं जवेनाशु प्रीत्या तेजोनिधिं प्रभुम् ॥	KK05-10-178-025c  
गां पुरस्कृत्य राजेन्द्र ब्राह्मणैः परिवारितः ।	KK05-10-178-026a  
ऋत्विग्भिर्देवकल्पैश्च तथैव च पुरोहितैः ॥	KK05-10-178-026c  
स मामभिगतं दृष्ट्वा जामदग्न्यः प्रतापवान् ।	KK05-10-178-027a  
प्रतिजग्राह तां पूजां वचनं चेदमब्रवीत् ॥	KK05-10-178-027c  
राम उवाच 	KK05-10-178-028  
भीष्म कां बुद्धिमास्थाय काशिराजसुता तदा ।	KK05-10-178-028a  
अकामेन त्वया नीता पुनश्चैव विसर्जिता ॥	KK05-10-178-028c  
विभ्रंशिता त्वया हीयं धर्मादास्ते यशस्विनी ।	KK05-10-178-029a  
परामृष्टां त्वया हीमां को हि गन्तुमिहार्हति ॥	KK05-10-178-029c  
प्रत्याख्याता हि साल्वेन त्वया नीतेति भारत ।	KK05-10-178-030a  
तस्मादिमां मन्नियोगात्प्रतिगृह्णीष्व भारत ॥	KK05-10-178-030c  
स्वधर्मं पुरुषव्याघ्र राजपुत्री लभत्वियम् ।	KK05-10-178-031a  
न युक्तस्त्ववमानोऽयं राज्ञां कर्तुं त्वयाऽनघ ॥	KK05-10-178-031c  
भीष्म उवाच 	KK05-10-178-032  
ततस्तं वै विमनसमुदीक्ष्याहमथाब्रुवम् ।	KK05-10-178-032a  
नाहमेनां पुनर्दद्यां ब्रह्मन्भ्रात्रे कथञ्चन ॥	KK05-10-178-032c  
साल्वस्याहमिति प्राह पुरा मामेव भार्गव ।	KK05-10-178-033a  
मया चैवाभ्यनुज्ञाता गतेयं नगरं प्रति ॥	KK05-10-178-033c  
न भयान्नाप्यनुक्रोशान्नार्थलोभान्न काम्यया ।	KK05-10-178-034a  
क्षात्रं धर्ममहं जह्यामिति मे व्रतमाहितम् ॥	KK05-10-178-034c  
अथ मामब्रवीद्रामः क्रोधपर्याकुलेक्षणः ।	KK05-10-178-035a  
न करिष्यसि चेदेतद्वाक्यं मे नरपुङ्गव ॥	KK05-10-178-035c  
हनिष्यामि सहामात्यं त्वामद्येति पुनः पुनः ।	KK05-10-178-036a  
संरम्भादब्रवीद्रामः क्रोधपर्याकुलेक्षणः ॥	KK05-10-178-036c  
तमहं गीर्भिरिष्टाभि पुनः पुनररिन्दम ।	KK05-10-178-037a  
अयाचं भृगुशार्दूलं न चैव प्रशशाम सः ॥	KK05-10-178-037c  
प्रणम्य तमहं मूर्ध्ना भूयो ब्राह्मणसत्तमम् ।	KK05-10-178-038a  
अब्रुवं कारणं किं तद्यत्त्वं युद्धं मयेच्छसि ॥	KK05-10-178-038c  
इष्वस्त्रं मम बालस्य भवतैव चतुर्विधम् ।	KK05-10-178-039a  
उपदिष्टं महाबाहो शिष्योऽस्मि तव भार्गव ॥	KK05-10-178-039c  
ततो मामब्रवीद्रामः क्रोधसंरक्तलोचनः ।	KK05-10-178-040a  
जानीषे मां गुरुं भीष्म गृह्णासीमां न चैव ह ॥	KK05-10-178-040c  
सुतां काश्यस्य कौरव्य मत्प्रियार्थं महामते ।	KK05-10-178-041a  
न हि मे विद्यते शान्तिरन्यथा कुरुनन्दन ॥	KK05-10-178-041c  
गृहाणेमां महाबाहो रक्षस्व कुलमात्मनः ।	KK05-10-178-042a  
त्वया विभ्रंशिता हीयं भर्तारं नाधिगच्छति ॥	KK05-10-178-042c  
तथा ब्रुवन्तं तमहं रामं परपुरञ्जयम् ।	KK05-10-178-043a  
नैतदेवं पुनर्भावि ब्रह्मर्षे किं श्रमेण ते ॥	KK05-10-178-043c  
गुरुत्वं त्वयि सम्प्रेक्ष्य जामदग्न्य पुरातनम् ।	KK05-10-178-044a  
प्रसादये त्वां भगवंस्त्यक्तैषा तु पुरा मया ॥	KK05-10-178-044c  
को जातु परभावां हि नारीं व्यालीमिव स्थिताम् ।	KK05-10-178-045a  
वासयेत गृहे जानन्स्त्रीणां दोषो महात्ययः ॥	KK05-10-178-045c  
न भयाद्वासवस्यापि धर्मं जह्यां महाव्रत ।	KK05-10-178-046a  
प्रसीद मा वा यद्वा ते कार्यं तत्कुरु मा चिरम् ॥	KK05-10-178-046c  
अयं चापि विशुद्धात्मन्पुराणे श्रूयते विभो ।	KK05-10-178-047a  
मरुत्तेन महाबुद्धे गीतः श्लोको महात्मना ॥	KK05-10-178-047c  
गुरोरप्यवलिप्तस्य कार्याकार्यमजानतः ।	KK05-10-178-048a  
उत्पथं प्रतिपन्नस्य परित्यागो विधीयते ॥	KK05-10-178-048c  
स त्वं गुरुरिति प्रेम्णा मया सम्मानितो भृशम् ।	KK05-10-178-049a  
गुरुवृत्तिं न जानीषे तस्माद्योत्स्यामि वै त्वया ॥	KK05-10-178-049c  
गुरुं न हन्यां समरे ब्राह्मणं च विशेषतः ।	KK05-10-178-050a  
विशेषतस्तपोवृद्धमेवं क्षान्तं मया तव ॥	KK05-10-178-050c  
उद्यतेषुमथो दृष्ट्वा ब्राह्मणं क्षत्रबन्धुवत् ।	KK05-10-178-051a  
यो हन्यात्समरे क्रुद्धं युध्यन्तमपलायिनम् ॥	KK05-10-178-051c  
ब्रह्महत्या न तस्य स्यादिति धर्मेषु निश्चयः ।	KK05-10-178-052a  
क्षत्रियाणां स्थितो धर्म क्षत्रियोऽस्मि तपोधन ॥	KK05-10-178-052c  
यो यथा वर्तते यस्मिंस्तस्मिन्नेव प्रवर्तयन् ।	KK05-10-178-053a  
नाधर्मं समवाप्नोति न चाश्रेयश्च विन्दति ॥	KK05-10-178-053c  
अर्थे वा यदि वा धर्मे समर्थो देशकालवित् ।	KK05-10-178-054a  
अर्थसंशयमापन्नः श्रोयान्निःसंशयो नरः ॥	KK05-10-178-054c  
यस्मात्संशयितेऽप्यर्थेऽयथान्यायं प्रवर्तसे ।	KK05-10-178-055a  
तस्माद्योत्स्यामि सहितस्त्वया राम महाहवे ॥	KK05-10-178-055c  
पश्य मे बाहुवीर्यं च विक्रमं चातिमानुषम् ।	KK05-10-178-056a  
एवं गतेऽपि तु मया यच्छक्यं भृगुनन्दन ॥	KK05-10-178-056c  
तत्करिष्ये कुरुक्षेत्रे योत्स्ये विप्र त्वया सह ।	KK05-10-178-057a  
द्वन्द्वे राम यथेष्टं मे सज्जीभव महाद्युते ॥	KK05-10-178-057c  
तत्र त्वं निहतो राम मया शरशतार्दितः ।	KK05-10-178-058a  
प्राप्स्यसे निर्जिताल्ँलोकाञ्शस्त्रपूतो महारणे ॥	KK05-10-178-058c  
स गच्छ विनिवर्तस्व कुरुक्षोत्रं रणप्रिय ।	KK05-10-178-059a  
तत्रैष्यामि महाबाहो युद्धाय त्वां तपोधन ॥	KK05-10-178-059c  
अपि यत्र त्वया राम कृतं शौचं पुरा पितुः ।	KK05-10-178-060a  
तत्राहमपि हत्वा त्वां शौचं कर्तास्मि भार्गव ॥	KK05-10-178-060c  
तत्र राम समागच्छ त्वरितं युद्धदुर्मद ।	KK05-10-178-061a  
व्यपनेष्यामि ते दर्पं पौराणं ब्राह्मणब्रुव ॥	KK05-10-178-061c  
यच्चापि कत्थसे राम बहुशः परिवत्सरे ।	KK05-10-178-062a  
निर्जिताः क्षत्रिया लोके मयैकेनेति तच्छ्रृणु ॥	KK05-10-178-062c  
न तदा जातवान्भीष्मः क्षत्रियो वापि मद्विधः ।	KK05-10-178-063a  
पञ्चाञ्जातानि तेजांसि तृणेषु ज्वलितं त्वया ॥	KK05-10-178-063c  
यस्ते युद्धमयं दर्पं कामं च व्यपनाशयेत् ।	KK05-10-178-064a  
सोऽहं जातो महाबाहो भीष्मः परपुरञ्जयः ।	KK05-10-178-064c  
व्यपनेष्यामि ते दर्पं युद्धे राम न संशयः ॥	KK05-10-178-064e  
ततो मामब्रवीद्रामः प्रहसन्निव भारत ।	KK05-10-178-065a  
दिष्ट्या भीष्म मया सार्धं योद्धुमिच्छसि सङ्गरे ॥	KK05-10-178-065c  
अयं गच्छामि कौरव्य कुरुक्षेत्रं त्वया सह ।	KK05-10-178-066a  
भाषितं ते करिष्यामि तत्रागच्छ परन्तप ॥	KK05-10-178-066c  
तत्र त्वां निहतं माता मया शरशताचितम् ।	KK05-10-178-067a  
जाह्नवी पश्यतां भीष्म गृध्रकङ्कबलाशनम् ॥	KK05-10-178-067c  
कृपणं त्वामभिप्रेक्ष्य सिद्धचारणसेविता ।	KK05-10-178-068a  
मया विनिहतं देवी रोदतामद्य पार्थिव ॥	KK05-10-178-068c  
अतदर्हा महाभागा भगीरथसुताऽनघा ।	KK05-10-178-069a  
या त्वामजीजनन्मन्दं युद्धकामुकमातुरम् ॥	KK05-10-178-069c  
एहि गच्छ मया भीष्म युद्धकामुक दुर्मद ।	KK05-10-178-070a  
गृहाण सर्वं कौरव्य रथादि भरतर्षभ ॥	KK05-10-178-070c  
इति ब्रुवाणं तमहं रामं परपुरञ्जयम् ।	KK05-10-178-071a  
प्रणम्य शिरसा राममेवमस्त्वित्यथाब्रुवम् ॥	KK05-10-178-071c  
एवमुक्त्वा ययौ रामः कुरुक्षेत्रं युयुत्सया ।	KK05-10-178-072a  
प्रविश्य नगरं चाहं सत्यवत्यै न्यवेदयम् ॥	KK05-10-178-072c  
ततः कृतस्वस्त्ययनो मात्रा च प्रतिनन्दितः ।	KK05-10-178-073a  
द्विजातीन्वाच्य पुण्याहं स्वस्ति चैव महाद्युते ॥	KK05-10-178-073c  
रथमास्थाय रुचिरं राजतं पाण्डुरैर्हयैः ।	KK05-10-178-074a  
सूपस्करं स्वधिष्ठानं वैयाघ्रपरिवारणम् ॥	KK05-10-178-074c  
उपपन्नं महाशस्त्रैः सर्वोपकरणान्वितम् ।	KK05-10-178-075a  
तत्कुलीनेन वीरेण हयशास्त्रविदा रणे ॥	KK05-10-178-075c  
यत्तं सूतेन शिष्टेन बहुशो दृष्टकर्मणा ।	KK05-10-178-076a  
दंशितः पाण्डुरेणाहं कवचेन वपुष्मता ॥	KK05-10-178-076c  
पाण्डुरं कार्मुकं गृह्य प्रायां भरतसत्तम ।	KK05-10-178-077a  
पाण्डुरेणातपत्रेण ध्रियमाणेन मूर्धनि ॥	KK05-10-178-077c  
पाण्डुरैश्चापि व्यजनैर्वीज्यमानो नराधिप ।	KK05-10-178-078a  
शुक्लवासाः सितोष्णीषः सर्वशुक्लविभूषणः ॥	KK05-10-178-078c  
स्तूयमानो जयाशीर्भिर्निष्क्रम्य गजसाह्वयात् ।	KK05-10-178-079a  
कुरुक्षेत्रं रणक्षेत्रमुपायां भरतर्षभ ॥	KK05-10-178-079c  
ते हयाश्चोदितास्तेन सूतेन परमाहवे ।	KK05-10-178-080a  
अवहन्मां भृशं राजन्मनोमारुतरंहसः ॥	KK05-10-178-080c  
गत्वाऽहं तत्कुरुक्षेत्रं स च रामः प्रतापवान् ।	KK05-10-178-081a  
युद्धाय सहसा राजन्पराक्रान्तौ परस्परम् ॥	KK05-10-178-081c  
ततः सन्दर्शनेऽतिष्ठं रामस्यातितपस्विनः ।	KK05-10-178-082a  
प्रगृह्य शङ्खप्रवरं ततः प्राधममुत्तमम् ॥	KK05-10-178-082c  
ततस्तत्र द्विजा राजंस्तापसाश्च वनौकसः ।	KK05-10-178-083a  
अपश्यन्त रणं दिव्यं देवाः सेन्द्रगणास्तदा ॥	KK05-10-178-083c  
ततो दिव्यानि माल्यानि प्रादुरासंस्ततस्ततः ।	KK05-10-178-084a  
वादित्राणि च दिव्यानि मेघवृन्दानि चैव ह ॥	KK05-10-178-084c  
ततस्ते तापसाः सर्वे भार्गवस्यानुयायिनः ।	KK05-10-178-085a  
प्रेक्षकाः समपद्यन्त परिवार्य रणाजिरम् ॥	KK05-10-178-085c  
ततो मामब्रवीद्देवी सर्वभूतहितैषिणी ।	KK05-10-178-086a  
माता स्वरूपिणी राजन्किमिदं ते चिकीर्षितम् ॥	KK05-10-178-086c  
गत्वाऽहं जामदग्न्यं तु प्रयाचिष्ये कुरूद्वह ।	KK05-10-178-087a  
भीष्मेण सह मा योत्सीः शिष्येणेति पुनः पुनः ॥	KK05-10-178-087c  
मा मैवं पुत्र निर्बन्धं कुरु विप्रेण पार्थिव ।	KK05-10-178-088a  
जामदग्न्येन समरे योद्धुमित्येव भर्त्सयत् ॥	KK05-10-178-088c  
किं न वै क्षत्रियहणो हरतुल्यपराक्रमः ।	KK05-10-178-089a  
विदितः पुत्र रामस्ते यतस्तं योद्धुमिच्छसि ॥	KK05-10-178-089c  
ततोऽहमब्रवं देवीमभिवाद्य कृताञ्जलिः ।	KK05-10-178-090a  
सर्वं तद्भरतश्रेष्ठ यथावृत्तं स्वयंवरे ॥	KK05-10-178-090c  
यथा च रामो राजेन्द्र मया पूर्वं प्रचोदितः ।	KK05-10-178-091a  
काशिराजसुतायाश्च यथा कर्म पुरातनम् ॥	KK05-10-178-091c  
ततः सा राममभ्येत्य जननी मे महानदी ।	KK05-10-178-092a  
मदर्थं तमृषिं वीक्ष्य क्षमयामास भार्गवम् ॥	KK05-10-178-092c  
भीष्मेण सह मा योत्सीः शिष्येणेति वचोऽब्रवीत् ।	KK05-10-178-093a  
स च तामाह याचन्तीं भीष्ममेव निवर्तय ।	KK05-10-178-093c  
न च मे कुरुते काममित्यहं तमुपागमम् ॥	KK05-10-178-094a  
ततो गङ्गा सुतस्नोहान्मां सा पुनरुपागमत् ।	KK05-10-178-094c  
नास्या अकरवं वाक्यं क्रोधपर्याकुलेक्षणः ॥	KK05-10-178-094e  
अथादृश्यत धर्मात्मा भृगुश्रेष्ठो महातपाः ।	KK05-10-178-095a  
आह्वयामास च तदा युद्धाय द्विजसत्तमः ॥ ॥	KK05-10-178-095c  

इति श्रीमन्महाभारते उद्योगपर्वणि अम्बोपाख्यानपर्वणि अष्टसप्तत्यधिकशततमोऽध्यायः ॥

5-178-2 काश्ये काशिराजकन्ये ॥ 5-178-48 अवलिप्तस्य दृप्तस्य । प्रतिपन्नस्य कार्यं भवति शासनमिति क. ध. पाठः ॥ 5-178-53 यः पुमान् यस्मिन्नरे यथा प्रीत्या द्वेषेण वा वर्तते स नरस्तस्मिन् तथैव प्रीतिं द्वेषं वा प्रवर्तयन् ॥ 5-178-54 ननु त्वामर्थे प्रवर्तयन्नहं त्वयि प्रीतिमेव करोमीत्याशङ्क्याह अर्थेवेति । अर्थे गुरुवाक्याद्दारकरणे धर्मे पितृप्रीत्यर्थं स्वीकृते ब्रह्मचर्ये विषये देशकालानुसारेण समर्थो विवेककुशलः । तत्र धर्मलोपेन गुरुवाक्यात् प्राप्यमाणोऽर्थः श्रेयानुत नेत्यर्थे संशयवानुत गुरुवाक्यविरोधेनापि पाल्यमानो धर्मः श्रेयानुत नेति धर्मे संशयवान् । एतयोर्मध्ये अर्थे संशयमापन्नोऽर्थमननुतिष्ठन् श्रेयान् । परिशेषात् धर्मे तु निःसंशयो धर्ममेवानुतिष्ठन् श्रोयानित्यर्थः ॥ 5-178-61 पौराणं पुराकृतम् ॥ 5-178-67 बलाः काकाः तेषामशनम् अन्नभूतम् ॥
