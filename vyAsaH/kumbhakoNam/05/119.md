अध्यायः 119

गालवेन गरुडम्प्रत्यश्वानां शतद्वयन्यूनताकथनम् ॥ 1 ॥ गरुडेन तस्य दुर्लभत्वकथनपूर्वकं तत्प्रतिनिधितया माधव्या एव दानकथनम् ॥ 2 ॥ विश्वामित्रेण गालवदत्तायां माधव्यां अष्टकाख्यपुत्रमुत्पाद्य तस्याः पुनर्गालवे प्रत्यर्पणम् ॥ 3 ॥ गालवेन पुनर्ययातये माधवीप्रत्यर्पणम् ॥ 4 ॥
नारद उवाच ।	001    
गालवं वैनतेयोऽथ प्रहसन्निदमब्रवीत् ।	001a  
दिष्ट्या कृतार्थं पश्यामि भवन्तमिह वै द्विज ॥	001c  
गालवस्तु वचः श्रुत्वा वैनतेयेन भाषितम् ।	002a  
चतुर्भागावशिष्टं तदाचख्यौ कार्यमस्य हि ॥	002c  
सुपर्णस्त्वब्रवीदेनं गालवं वदतां वरः ।	003a  
प्रयत्नस्ते न कर्तव्यो नैष सम्पत्स्यते तव ॥	003c  
पुरा हि कान्यकुब्जे वै गाधेः सत्यवतीं सुताम् ।	004a  
भार्यार्थे वरयत्कन्यामृचीकस्तेन भाषितः ॥	004c  
एकतःश्यामकर्णानां हयानां चन्द्रवर्चसाम् ।	005a  
भगवन्दीयताकं मह्यं महस्रमिति गालव ॥	005c  
ऋचीकस्तु तथेत्युक्त्वा वरुणस्यालयं गतः ।	006a  
अश्वतीर्थे हयाल्ँलब्ध्वा दत्तवान्पार्थिवाय वै ॥	006c  
इष्ट्वा ते पुण्डरीकेण दत्ता राज्ञा द्विजातिषु ।	007a  
तेभ्यो द्वे द्वे शते क्रीत्वा प्राप्ते तैः पार्थिवैस्तदा ॥	007c  
अपराण्यपि चत्वारि शतानि द्विजसत्तम ।	008a  
नीयमानानि सन्तारे हृतान्यासन्नितस्ततः ॥	008c  
एवं न शक्यमप्राप्यं प्राप्तुं गालव कर्हिचित् ।	009a  
इमामश्वशताभ्यां वै द्वाभ्यां तस्मै निवेदय ॥	009c  
विश्वामित्राय धर्मात्मन्षङ्भिरश्वशतैः सह ।	010a  
ततोऽसि गतसम्मोहः कृतकृत्यो द्विजोत्तम ॥	010c  
गालवस्तं तथेत्युक्त्वा सुपर्णसहितस्ततः ।	011a  
आदायाश्वांश्च कन्यां च विश्वामित्रपुपागमत् ॥	011c  
अश्वानां काङ्क्षितार्थानां षडिमानि शतानि वै ।	012a  
शतद्वयेन कन्येयं भवता प्रतिगृह्यताम् ॥	012c  
अस्यां राजर्षिभिः पुत्रा जाता वै धार्मिकास्त्रयः ।	013a  
चतुर्थं जनयत्वेकं भवानपि नरोत्तमम् ॥	013c  
पूर्णान्येवं शतान्यष्टौ तुरगाणां भवन्तु ते ।	014a  
भवतो ह्यनृणो भूत्वा तपः कुर्यां यथासुखम् ॥	014c  
विश्वामित्रस्तु तं दृष्ट्वा गालवं सह पक्षिणा ।	015a  
कन्यां च तां वरारोहामिदमित्यब्रवीद्वचः ॥	015c  
किमियं पूर्वमेवेह न दत्ता मम गालव ।	016a  
पुत्रा ममैव चत्वारो भवेयुः कुलभावनाः ॥	016c  
प्रतिगृह्णामि ते कन्यामेकपुत्रफलाय वै ।	017a  
अश्वाश्चाश्रममासाद्य चरन्तु मम सर्वशः ॥	017c  
नारद उवाच ।	018    
स तया रममाणोऽथ विश्वामित्रो महाद्युतिः ।	018a  
आत्मजं जनयामास माधवीपुत्रमष्टकम् ॥	018c  
जातमात्रं सुतं तं च विश्वामित्रो महामुनिः ।	019a  
संयोज्यार्थैस्तथा धर्मैरश्वैस्तैः समयोजयत् ॥	019c  
अथाष्टकः पुरं प्रायात्तदा सोमपुरप्रभम् ।	020a  
निर्यात्य कन्यां शिष्याय कौशिकोपि वनं ययौ ॥	020c  
गालवोपि सुपर्णेन सह निर्यात्य दक्षिणाम् ।	021a  
मनसाऽतिप्रतीतेन कन्यामिदमुवाच ह ॥	021c  
जातो दानपतिः पुत्रस्त्वया शूरस्तथाऽपरः ।	022a  
सत्यधर्मरतश्चान्यो यज्वा चापि तथाऽपरः ॥	022c  
तदागच्छ वरारोहे तारितस्ते पिता सुतैः ।	023a  
चत्वारश्चैव राजानस्तथा चाहं सुमध्यमे ॥	023c  
नारद उवाच ।	024    
गालवस्त्वभ्यनुज्ञाय सुपर्णं पन्नगाशनम् ।	024a  
पितुर्निर्यात्य तां कन्यां प्रययौ वनमेव ह ॥ ॥	024c  

इति श्रीमन्महाभारते उद्योगपर्वणि भगवाद्यनपर्वणि एकोनविंशत्यधिकशततमोऽध्यायः ॥

5-119-8 सन्तारे मार्गे ॥ 5-119-18 अष्टकं तन्नामकम् ॥ 5-119-20 निर्यात्य प्रत्यर्प्य । शिष्याय गालवाय ॥
