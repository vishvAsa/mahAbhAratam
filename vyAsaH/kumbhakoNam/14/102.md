अध्यायः 102

कृष्णेन युधिष्टिरम्प्रति भूगोतिलकन्यादानफलप्रतिपादनम् ॥ 1 ॥
	
भगवानुवाच ।	001  
अतः परं प्रवक्ष्यामि भूमिदानमनुत्तमम् ॥	001ac  
यः प्रयच्छति विप्राय भूमिं रम्यां सदक्षिणाम् ।	002a  
श्रोत्रियाय दरिद्राय साग्निहोत्राय पाण्डव ॥	002c  
स सर्वकामतृप्तात्मा सर्वरत्नविभूषितः ।	003a  
सर्वपापविनिर्मुक्तो दीप्यमानोऽर्कवत्सदा ॥	003c  
बालसूर्यप्रकाशेन विचित्रध्वजशोभिना ।	004a  
याति यानेन दिव्येन मम लोकं महायशाः ॥	004c  
तत्र दिव्याङ्गनाभिस्तु सेव्यमानो यथासुखम् ।	005a  
कामगः कामरूपी च क्रीडत्यप्सरसाङ्गणैः ॥	005c  
यावद्बिभर्ति लोकान्वै भूमिः कुरुकुलोद्वह ।	006a  
तावद्भूमिप्रदः काले मम लोके महीयते ॥	006cs  
न हि भूमिप्रदानाद्वै दानमन्यद्विशिष्यते ।	007a  
न चापि भूमिहरणात्पापमन्यद्विशिष्यते ॥	007c  
दानान्यन्यानि हीयन्ते कालेन कुरुपुङ्गव ।	008a  
भूमिदानस्य पुण्यस्य क्षयो नैवोपपद्यते ॥	008c  
ब्राह्मणाय दरिद्राय भूमिं दत्तां तु यो नरः ।	009a  
न हिंसति नरव्याघ्र तस्य पुण्यफलं शृणु ॥	009c  
सप्तद्वीपसमुद्रान्ता रत्नसञ्चयसङ्कुला ।	010a  
सशैलवनदुर्गाढ्या तेन दत्ता मही भवेत् ॥	010c  
भूमिं दृष्ट्वा दीयमानां श्रोत्रियायाग्निहोत्रिणे ।	011a  
सर्वभूतानि मन्यन्ते मां ददातीति हर्षवत् ॥	011c  
सुवर्णमणिरत्नानि धनानि च वसूनि च ।	012a  
सर्वदानानि वै राजन्ददाति वसुधां ददत् ॥	012c  
सागरान्सरितः शैलान्समानि विषमाणि च ।	013a  
सर्वगन्धरसांश्चैव ददाति वसुधां ददत् ॥	013c  
ओषधीः फलसम्पन्ना नानापुष्पसमन्विताः ।	014a  
कमलोत्पलषण्डांश्च ददाति वसुधां ददत् ॥	014c  
धर्मं कामं तथा चार्थं वेदान्यज्ञांस्तथैव च ।	015a  
स्वर्गमार्गगतिं चैव ददाति वसुधां ददत् ॥	015c  
अग्निष्टोमादिभिर्यज्ञैर्ये यजन्ते सदक्षिणैः ।	016a  
न तत्फलं लभन्ते ते भूमिदानस्य यत्फलम् ॥	016c  
श्रोत्रियाय महीं दत्त्वा यो न हिंसति पाण्डव ।	017a  
तद्दानं कथयिष्यन्ति यावल्लोकाः प्रतिष्ठिताः ।	017c  
तावत्स्वर्गोपभोगानां भोक्तारः पाण्डुनन्दन ॥	017e  
सस्यपूर्णां महीं यस्तु श्रोत्रियाय प्रयच्छति ।	018a  
पितरस्तस्य तृप्यन्ति यावदाभूतसम्प्लुवम् ॥	018c  
मम रुद्रस्य सवितुस्त्रिदशानां तथैव च ।	019a  
प्रीतये विद्धि राजेन्द्र भूमिर्दत्ता द्विजाय वै ॥	019c  
तेन पुण्येन पूतात्मा दाता भूमेर्युधिष्ठिर ।	020a  
मम सालोक्यमाप्नोति नात्र कार्या विचाराणा ॥	020c  
यत्किञ्चित्कुरुते पापं पुरुषो वृत्तिकर्शितः ।	021a  
स च गोकर्णमात्रेण भूमिदानेन शुध्यति ॥	021c  
मासोपवासे यत्पुण्यं कृच्छ्रे चान्द्रायणेऽपि च ।	022a  
भूमिगोकर्णमात्रेण तत्पुण्यं तु विधीयते ॥	022c  
सर्वतीर्थाभिषेके च यत्पुण्यं समुदाहृतम् ।	023a  
भूमिगोकर्णमात्रेण तत्पुण्यं तु विधीयते ॥	023c  
युधिष्ठिर उवाच ।	024  
देवदेव नमस्तेऽस्तदु वासुदेव सुरेश्वर ।	024a  
गोकर्णस्य प्रमाणं वै वक्तुमर्हसि तत्वतः ॥	024c  
भगवानुवाच ।	025  
शृणु गोकर्णमात्रस्य प्रमाणं पाण्डुनन्दन ।	025a  
त्रिंशद्दण्डप्रमाणेन प्रमितं सर्वतो दिशम् ॥	025c  
प्रत्यक्प्रागपि राजेन्द्र तत्तथा दक्षिणोत्तरम् ।	026a  
गोकर्णं तद्विदः प्राहुः प्रमाणं धरणेर्नृप ॥	026c  
सवृषं गोशतं यत्र सुखं तिष्ठत्ययन्त्रितम् ।	027a  
सवत्सं कुरुशार्दूल तच्च गोकर्णमुच्यते ॥	027c  
किङ्करा मृत्युदण्डाश्च कुम्भीपाकाश्च दारुणाः ।	028a  
घोराश्च वारुणाः पाशा नोपसर्पन्ति भूमिदम् ॥	028c  
निरया रौरवाद्याश्च तथा वैतरणी नदी ।	029a  
तीव्राश्च यातनाः कृष्टा नोपसर्पन्ति भूमिदम् ॥	029c  
चित्रगुप्ताः कलिः कालः कृतान्तो मृत्युरेव च ।	030a  
यमश्च भगवान्साक्षात्पूजयन्ति महीप्रदम् ॥	030c  
रुद्रः प्रजापतिः शक्रः सुरा ऋषिगणास्तथा ।	031a  
अहं च प्रीतिमान्राजन्पूजयामो महीप्रदम् ॥	031c  
कृशभृत्यस्य कृशगोः कृशाश्वस्य कृतातिथेः ।	032a  
भूमिर्देया नरश्रेष्ठ स निधिः पारलौकिकः ॥	032c  
सीदमानकुटुम्बाय श्रोत्रियायाग्निहोत्रिणे ।	033a  
व्रतस्थाय दरिद्राय भूमिर्देया नराधिप ॥	033c  
यथा हि धात्री क्षीरेण पुत्रं वर्धयति स्वयम् ।	034a  
दातारमनुगृह्णाति दत्ता ह्येवं वसुन्धरा ॥	034c  
यथा बिभर्ति गौर्वत्सं सृजन्ती क्षीरमात्मनः ।	035a  
तथा सर्वगुणोपेता भूमिर्वहति भूमिदम् ॥	035c  
यथा बीजनि रोहन्ति जलसिक्तानि भूपते ।	036a  
तथा कामाः प्ररोहन्ति भूमिदस्य दिनेदिने ॥	036c  
यथा तेजस्तु सूर्यस्य तमः सर्वं व्यपोहति ।	037a  
तथा पापं नरस्येह भूमिदानं व्यपोहति ॥	037c  
दाता दशानुगृह्णाति यो हरेद्दश हन्ति च ।	038a  
अतीतान्यागतानीह कुलानि कुरुपुङ्गव ॥	038c  
आश्रुत्य भूमिदानं तु दत्त्वा यो वा हरेत्पुनः ।	039a  
स बद्धो वारुणैः पाशैः क्षिप्यते पूयशोणिते ॥	039c  
स्वदत्तां परदत्तां वा यो हरेत् वसुन्धराम् ।	040a  
न तस्य नरकाद्धोराद्विद्यते निष्कृतिः क्वचित् ॥	040c  
ब्राह्मणस्य हृते क्षेत्रे हन्याद्द्वादश पूर्वजान् ।	041a  
स गच्छेत्कृमियोनिं च न च मुच्येत जातु सः ॥	041c  
दत्त्वा भूमिं द्विजेन्द्राय यस्तामेवोपजीवति ।	042a  
गवां शतसहस्रस्य हन्तुः स लभते फलम् ॥	042c  
दिव्यैर्वर्षसहस्रैस्तु कुम्भीपाकाद्विनिस्सृतः ।	043a	सोधश्शिरास्तु पापात्मा कुम्भीपाकेषु पच्यते ।043c  
इह लोके भवेत्स श्वा रातजन्मनि पाण्डव ॥	043e  
दत्त्वा भूमिं द्विजेन्द्राणां यस्तामेवोपजीवति ।	044a  
स मूढो याति दुष्टात्मा नरकानेकविंशतिम् ।	044c  
नरकेभ्यो विनिर्मुक्तः शुनां योनिं स गच्छति ॥	044e  
हलकृष्टा मही देया सबीजा सस्यमालिनी ।	045a  
अथवा सोदका देया दरिद्राय द्विजातये ॥	045c  
एवं दत्ता मही राजन्प्रहृष्टेनान्तरात्मना ।	046a  
सर्वान्कामानवाप्नोति मनसा चिन्तितानि च ॥	046e  
बहुभिर्वसुधा दत्ता दीयते च नराधिपैः ।	047a  
यस्य यस्य यदा भूमिस्तस्य तस्य तदा फलम् ॥	047c  
यः प्रयच्छति कन्यां वै सुरूपां श्रोत्रियाय वै ।	048a  
स ब्रह्मदेयो राजेन्द्र तस्य पुण्यफलं शृणु ॥	048c  
बलीवर्दसहस्राणां दत्तानां धुर्यवाहिनाम् ।	049a  
यत्पुण्यं लभते राजन्कन्यादानेन तत्फलम् ॥	049c  
गवां शतसहस्रस्य सम्यग्दत्तस्थ यत्फलम् ।	050a  
तत्फलं समवाप्नोतिः यः प्रयच्छति कन्यकाम् ॥	050c  
यावन्ति चैव रोमाणि कन्यायाः कुरुपुङ्गव ।	051a  
तावद्वर्षसहस्राणि मम लोके महीयते ॥	051c  
ततश्चापि च्युतः कालादिह लोके स जायते ।	052a  
षडङ्गविच्चतुर्वेदी सर्वलोकार्चितो द्विजः ॥	052c  
यः सुवर्णं दरिद्राय ब्राह्मणाय प्रयच्छति ।	053a  
श्रोत्रियाय सुवृत्ताय बहुपुत्राय पाण्डव ॥	053c  
स मुक्तः सर्वपापेभ्यो बालसूर्यसमप्रभः ।	054a  
विमानं दिव्यामारूढः कामगः कामभोगवान् ।	054c  
वर्षकोटिं महातेजा मम लोके महीयते ॥	054e  
ततः कालावतीर्णश्च सोस्मिल्ँलोके हि जायते ।	055a  
वेदवेदाङ्गविद्विप्रः कोटीधनपतिर्भवेत् ॥	055c  
यश्च रूप्यं प्रयच्छेद्वै दरिद्राय द्विजातये ।	056a  
कृशवृत्तेः कृशगवे स मुक्तः सर्वकिल्बिषैः ॥	056c  
पूर्णचन्द्रप्रकाशेन विमानेन विराजता ।	057a  
कामरूपि यथाकामं स्वर्गलोके महीयते ॥	057c  
ततोऽवतीर्णः कालेन लोके चास्मिन्महायशाः ।	058a  
सर्वलोकार्चितः श्रीमान्राजा भवति वीर्यवान् ॥	058c  
तिलपर्वतकं यस्तु श्रोत्रियाय प्रयच्छति ।	059a  
विशेषेण दरिद्राय तस्यापि शृणु यत्फलम् ॥	059c  
पुण्यं वृषायुतोत्सर्गे यत्प्रोक्तं पाण्डुनन्दन ।	060a  
तत्पुण्यं समनुप्राप्य तत्क्षणाद्विरजा भवेत् ॥	060c  
यथा त्वचं भुजङ्गो वै त्यक्त्वा शुद्धतनुर्भवेत् ।	061a  
तथा तिलप्रदानाद्वै पापं त्यक्त्वा विशुद्ध्यति ॥	061c  
तिलषण्डं प्रयुञ्जानो जाम्बूनदविभूषितम् ।	062a  
विमानं दिव्यमारूढः पितृलोके महीयते ॥	062c  
षष्टिं वर्षसहस्राणि कामरूपी महायशाः ।	063a  
तिलप्रदाता रमते पितृलोके यथासुखम् ॥	063c  
यः प्रयच्छति विप्राय तिलधेनुं नराधिप ।	064a  
श्रोत्रियाय दरिद्राय शृणु तस्यापि यत्फलम् ॥	064c  
गोसहस्रप्रदानेन यत्पुण्यं समुदाहृतम् ।	065a  
तत्पुण्यफलामाप्नोति तिलधेनुप्रदो नरः ॥	065c  
तिलानां कुडवैर्यस्तु तिलधेनुं प्रयच्छति ।	066a  
तावत्कोटिसमा राजन्स्वर्गलोके महीयते ॥	066c  
अष्टाढकतिलैः कृत्वा तिलधेनुं नराधिप ।	067a  
द्वात्रिंशन्निष्कसंयुक्तं विषुवे यः प्रयच्छति ।	067c  
मद्भक्त्या मद्गतात्मा वै तस्य पुण्यफलं शृणु ॥	067e  
कन्यादानसहस्रस्य विधिदत्तस्य यत्फलम् ।	068a  
तत्पुण्यं समनुप्राप्तो मम लोके महीयते ॥	068c  
मम लोकावतीर्णश्च सोस्मिल्ँलोकेऽभिजायते ।	069a  
ऋग्यजुस्सामवेदानां पारगो ब्राह्मणर्षभः ॥	069c  
गां तु यस्तु दरिद्राय श्रोत्रियाय प्रयच्छति ।	070a  
प्रसन्नां क्षीरिणीं पुण्यां सवत्सां कांस्यदोहिनीं ॥	070c  
यत्किञ्चिद्दुष्कृतं कर्म तस्य पूर्वकृतं नृपः ।	071a  
तत्सर्वं तत्क्षणादेव विनश्यति न संशयः ॥	071c  
यानं च वृषसंयुक्तं दीप्यमानं स्वलङ्कृतम् ।	072a  
आरूढः कामगं दिव्यं गोलोकमधिगच्छति ॥	072c  
यावन्ति चैव रोमाणि तस्या गोस्तु नराधिप ।	073a  
तावद्वर्षसहस्राणि गवां लोके महीयते ॥	073c  
गोलोकादवतीर्णस्तु लोकेऽस्मिन्ब्राह्मणो भवेत् ।	074a  
सत्रयाजी वदन्यश्च सर्वराजभिरर्चितः ॥	074c  
तिलं गावः सुवर्णं चाप्यन्नं कन्या वसुन्धरा ।	075a  
तारयन्तीह दत्तानि ब्राह्मणेभ्यो महाभुज ॥	075c  
ब्राह्मणं वृत्तसम्पन्नमाहिताग्निमलोलुपम् ।	076a  
तर्पयेद्विधिवद्राजन्स निधिः पारलौकिकः ॥	076c  
आहिताग्निं दरिद्रं च श्रोत्रियं च जितेन्द्रियम् ।	077a  
शूद्रान्नवर्जितं चैव द्विजं यत्नेन पूजयेत् ॥	077c  
आहिताग्निः सदा पात्रमह्निहोत्री च वेदवित् ।	078a  
पात्राणामपि तत्पात्रं शूद्रान्नं यस्य नोदरे ॥	078c  
यच्च वेदमयं पात्रं यच्च पात्रं तपोमयम् ।	079a  
असङ्कीर्णं च यत्पात्रं तत्पात्रं तारयिष्यति ॥	079c  
नित्यस्वाध्यायनिरतास्त्वसङ्कीर्णेन्द्रियाश्च ये ।	080a  
पञ्चयज्ञपरा नित्यं पूजितास्तारयन्ति ते ॥	080c  
ये क्षान्तिदान्ताः श्रुतिपूर्णकर्णा जितेन्द्रियाः प्राणिवधे निवृत्ताः ।	081a  
प्रतिग्रहे सङ्कुचिता गृहस्थास्ते ब्राह्मणास्तारयितुं समर्थाः ॥	081c  
नित्योदकी नित्ययज्ञोपवीती नित्यस्वाध्यायी वृषलान्नवर्जी ।	082a  
ऋतौ गच्छन्विधिवच्चापि जुह्वत्स ब्राह्मणस्तारयितुं समर्थः ॥	082c  
ब्राह्मणो यस्तु मद्भक्तो मद्रागी मत्परायणः ।	083a  
मयि सन्न्यस्तकर्मा च स विप्रस्तारयेद्ध्रुवम् ॥	083c  
द्वादशाक्षरतत्वज्ञश्चतुर्व्यूहविभागवित् ।	084a  
अच्छिद्रपञ्चकालज्ञः स विप्रस्तारयिष्यति ॥ ॥	084c  

इति श्रीमन्महाभारते आश्वमेधिकपर्वणि वैष्णवधर्मपर्वणि द्व्यधिकशततमोऽध्यायः ॥ 102 ॥

14-102-32 कृशातिथेरिति थ. पाठ ॥
14-102-56 कृशवृत्तेः कृशवृत्तये  ॥
14-102-67 मद्भक्ताय महात्मा वै इति थ. पाठः ॥
		
