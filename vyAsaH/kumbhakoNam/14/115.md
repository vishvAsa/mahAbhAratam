अध्यायः 115

कृष्णेन युधिष्ठिरम्प्रति विषुवाख्यपुण्यकालस्य महिमानुवर्णनपूर्वकं तत्र दानादिप्रशंसनम् ॥ 1 ॥ तथा गायत्रीजपमाहात्म्यकथनम्, अश्वत्थमाहात्म्यकथनं च ॥ 2 ॥ तथा नानाधर्मकथनपूर्वकं शिंशुमाराकृतिनिरूपणम्, पञ्चगव्यविधानकथनं च ॥ 3 ॥

वैशम्पायन उवाच ।	001  
केशवेनैवमाख्याते धर्मपुत्रः पुनःपुनः ।	001a  
पप्रच्छ दानकालस्य विशेषं च विधिं नृप ॥	001c  
युधिष्ठिर उवाच ।	002  
देव किं फलमाख्यातं विषुवेष्मवरेश्वर ।	002a  
सूर्येन्दूपप्लवे चैव वस्तुमर्हति तत्फलम् ॥	002c  
भगवानुवाच ।	003  
शृणुष्व राजन्विषुवे सोमार्कग्रहणेषु च ।	003a  
व्यतीपातेऽयने चैव दानं स्यादक्षयं फलम् ॥	003c  
राजन्नयनयोर्मध्ये विषुवं सम्प्रचक्षते ।	004a  
समे रात्रिदिने तत्र सन्ध्यायां विषुवे नृप ॥	004c  
ब्रह्माऽहं शङ्करश्चापि तिष्ठामः सहिताः सकृत् ।	005a  
क्रियाकरणकार्याणामेकीभावत्वकारणात् ॥	005c  
अस्माकमेकीभूतानां निष्कलं परमं पदम् ।	006a  
तन्मुहूर्तं परं पुण्यं राजन्विषुवसञ्ज्ञितम् ॥	006c  
तदेवाद्यक्षरं ब्रह्म परं ब्रह्मेति कीर्तितम् ।	007a  
तस्मिन्मुहूर्ते सर्वे तु चिन्तयन्ति परं पदम् ॥	007c  
देवाश्च वसवो रुद्राः पितरश्चाश्विनौ तथा ।	008a  
साध्याश्च विश्वे गन्धर्वाः सिद्धा ब्रह्मर्षयस्तथा ॥	008c  
सोमादयो ग्रहाश्चैव सरितः सागरास्तथा ।	009a  
मरुतोप्सरसो नागा यक्षराक्षसगुह्यकाः ॥	009c  
एते चान्ये च राजेन्द्र  विषुवे संयतेन्द्रियाः ।	010a  
सोपवासाः प्रयत्नेन भवन्ति ध्यानतत्पराः ॥	010c  
गृहमायतनं धान्यं वाहनं शयनं तथा ॥	011a	अन्नं गावस्तिलान्भूमिं कन्यादानं तथैव च ।011c  
यच्चान्यच्च मया प्रोक्तं तत्प्रयच्छ युधिष्ठिर ।	012a  
दीयते विषुवेष्वेवं श्रोत्रियेभ्यो विशेषतः ॥	012c  
तस्य दानस्य कौन्तेय क्षयं नैवोपपद्यते ।	013a  
वर्धतेऽहरहः पुण्यं तद्दानं कोटिसम्मितम् ॥	013c  
विषुवे स्नपनं यस्तु मम कुर्याद्धरस्य वा ।	014a  
अर्चनां च यतान्यायं तस्य पुण्यफलं शृणु ॥	014c  
दशजन्मकृतं पापं तस्य सद्यो विनश्यति ।	015a  
दशानामश्वमेधानामिष्टानां लभते फलम् ॥	015c  
विमानं दिव्यमारूढः कामरूपी यथासुखम् ।	016a  
स याति मामकं लोकं रुद्रलोकमथापि वा ॥	016c  
तत्रस्थैर्देवगन्धर्वेर्गीयमानो यथासुखम् ।	017a  
दिव्यवर्षसहस्राणि कोटिमेकं तु मोदते ॥	017c  
ततश्चापि च्युतः कालादिह लोके द्विजोत्तमः ।	018a  
चतुर्णामपि वेदानां पारगो ब्रह्मिविद्भवेत् ॥	018c  
चन्द्रसूर्यग्रहे व्योम्नि मम वा शङ्करस्य वा ।	019a  
गायत्रीं मामिकां वाऽपि जपेद्यः शङ्करस्य वा ॥	019c  
शङ्खर्तूर्यस्वनैश्चैव कांस्यघण्टास्वनैरपि ।	020a  
कारयेत्तु ध्वनिं भक्त्या तस्य पुण्यफलं शृणु ॥	020c  
गान्धर्वैर्होमजप्यैश्च जप्तैरुत्कृष्टनामभिः ।	021a  
दुर्बलोपि भवेद्राहुः सोमश्च बलवान्भवेत् ॥	021c  
सूर्येन्दूपप्लवे चैव श्रोत्रियेभ्यः प्रदीयते ।	022a  
तत्सहस्रगुणं भूत्वा दातारमुपतिष्ठति ॥	022c  
महापातकयुक्तोपि यद्यपि स्यान्नरोत्तम ।	023a  
निष्पापस्तत्क्षणादेव तेन दानेन जायते ॥	023c  
चन्द्रसूर्यप्रकाशेन विमानेन विराजता ।	024a  
याति सोमपुरं रम्यं सेव्यमानोप्सरोगणैः ॥	024c  
यावदृक्षाणि तिष्ठन्ति गगने शशिना सह ।	025a  
तावत्कालं स रजेन्द्र सोमलोके महीयते ॥	025c  
ततश्चापि च्युतः कालादिह लोके युधिष्ठिर ।	026a  
वेदवेदाङ्गविद्विप्रः कोटीधनपतिर्भवेत् ॥	026c  
युधिष्ठिर उवाच ।	027  
भगवंस्तव गायत्री जप्यते च कथं विभो ।	027a  
किं वा तस्य फलं देव ममाचक्ष्व सुरेश्वर ॥	027c  
भगवानुवाच ।	028  
द्वादश्यां विषुवे चैव चन्द्रसूर्यग्रहे तथा ।	028a  
अयने श्रवणे चैव व्यतीपाते तथैव च ॥	028c  
अश्वत्तदर्शने चैव तथा मद्दर्शनेऽपि च ।	029a  
जप्या तु मम गायत्री चाथवाऽष्टाक्षरं नृप ।	029c  
आर्जितं दुष्कृतं तस्य नाशयेन्नात्र संशयः ॥	029e  
युधिष्ठिर उवाच ।	030  
अश्वत्थदर्शनं चैव किं त्वद्दर्शनसम्मितम् ।	030a  
एतत्कथय मे देव परं कौतूहलं हि मे ॥	030c  
भगवानुवाच ।	031  
अहमश्वत्थरूपेण पालयामि जगत्त्रयम् ।	031a  
अस्वत्थो न स्थितो यत्र नाहं तत्र प्रतिष्ठितः ॥	031c  
यत्राहं संस्थितो राजन्नस्वत्थश्चापि तिष्ठति ।	032a  
यस्त्वेनमर्चयेद्भक्त्या स मां साक्षात्समर्चति ॥	032c  
यस्त्वेनं प्रहरेत्कोपान्मामेव प्रहरेत्तु सः ।	033a  
तस्मात्प्रदक्षिणं कुर्यान्न च्छिन्द्यादेनमन्वहम् ॥	033c  
व्रतस्य पारणं तीर्थमार्जवं तीर्थमुच्यते ।	034a  
देवशुश्रूषणं तीर्थं गुरुशुश्रूषणं तथा ॥	034c  
पितृशुश्रूषणं तीर्थं मातृशुश्रूषणं तथा ।	035a  
दाराणां तोषणं तीर्थं गार्हस्थ्यं तीर्थमुच्यते ॥	035c  
आतिथेयः परं तीर्थं ब्रह्मतीर्थं सनातनम् ।	036a  
ब्रह्मिचर्यं परं तीर्तं त्रेताग्निस्तीर्थमुच्यते ॥	036c  
मूलं धर्मं तु विज्ञाय मनस्तत्रावधार्यताम् ॥	037a  
गच्छ तीर्थानि कौन्तेय धर्मो धर्मेण वर्धते ॥	037c  
द्विविधं तीर्थमित्याहुः स्थावरं जङ्गमं तथा ।	038a  
स्तावराज्जङ्गमं तीर्थं ततो ज्ञानपरिग्रहः ॥	038c  
कर्मणाऽपि विशुद्धस्य पुरुषस्येह भारत ।	039a  
हृदये सर्वतीर्थानि तीर्थभूतः स उच्यते ॥	039c  
गुरुतीर्थं परं ज्ञानमतस्तीर्थं न विद्यते ।	040a  
ज्ञानतीर्थं परं तीर्थं ब्रह्मतीर्थं सनातनम् ॥	040c  
क्षमा तु परमं तीर्थं सर्वतीर्थेषु पाण्डव ।	041a  
क्षमावतामयं लोकः परश्चैव क्षमावताम् ॥	041c  
मानितोऽमानितो वाऽपि पूजितोऽपूजितोपि वा ।	042a  
आक्रुष्टस्तर्जितो वाऽपि क्षमावांस्तीर्थमुच्यते ॥	042c  
क्षमा यशः क्षमा दानं क्षमा यज्ञः क्षमा दमः ।	043a  
क्षमाऽहिंसा क्षमा धर्मः क्षमा चेन्द्रियनिग्रहः ॥	043c  
क्षमा दया क्षमा यज्ञः क्षमयैव धृतं जगत् ।	044a  
क्षमावान्ब्राह्मणो देवः क्षमावान्ब्राह्मणो वरः ॥	044c  
क्षमावानाप्नुयात्स्वर्गं क्षमावानाप्नुयाद्यशः ।	045a  
क्षमावान्प्राप्नुयान्मोक्षं तस्मात्साद्युः स उच्यते ॥	045c  
आत्मा नदी भारतपुण्यतीर्थमात्मा तीर्थं सर्वतीर्थप्रधानम् ।	046a  
आत्मा यज्ञः सततं मन्यते वै स्वर्गो मोक्षः सर्वमात्मन्यधीनम् ॥	046e  
आचारनैर्मल्यमुपागतेन सत्यक्षमानिस्तुलशीतलेन ।	047a  
ज्ञानाम्बुना स्नाति हि नित्यमेवं किं तस्य भूयः सलिलेन तीर्थम् ॥	047c  
युधिष्ठिर उवाच ।	048  
भगवन्सर्वपापघ्नं प्रायश्चित्तमदुष्करम् ।	048a  
त्वद्भक्तस्य सुरश्रेष्ठ मम त्वं वक्तुमर्हसि ॥	048c  
भगवानुवाच ।	049  
रहलस्यमिदमत्यर्थमश्राव्यं पापकर्मणाम् ।	049a  
अधार्मिकाणामश्राव्यं प्रायश्चित्तं ब्रवीमि ते ॥	049c  
पावनं ब्राह्मणं दृष्ट्वा मद्गतेनान्तरात्मना ।	050a  
नमो ब्रह्मण्यदेवायेत्यभिवादनमाचरेत् ॥	050c  
प्रदक्षिणं च यः कुर्यात्पुनरष्टाक्षरेण तु ।	051a  
तेन तुष्टेन विप्रेणि तत्पापं क्षपयाम्यहम् ॥	051c  
पोत्रकृष्टां वराहस्य मृत्तिकां शिरसा वहन् ।	052a  
प्राणायामशतं कृत्वा नरः पापैः प्रमुच्यते ॥	052c  
दक्षिणावर्तशङ्खाद्वा कपिलाशृङ्गतोपि वा ।	053a  
प्राक्स्रोतसं नदीं गत्वा ममायतनसन्निधौ ॥	053c  
सलिलेन तु यः स्नायात्सकृदेव रविग्रहे ।	054a  
तस्य यत्सञ्चितं पापं तत्क्षणादेव नश्यति ॥	054c  
गोमूत्रेणापि यः स्नायाद्रोहिण्यां मम वा दिने ।	055a	मस्तकान्निस्सृतैस्तोयैः कपिलाया युधिष्ठिर ।055c  
विप्रपादच्युतैर्वाऽपि तोयैः पापं प्रणश्यति ॥	055e  
नमस्येद्यस्तु मद्भक्त्या शिंशुमारं प्रजापतिम् ।	056a  
चतुर्दशाङ्गसंयुक्तं तस्य पापं प्रणश्यति ॥	056c  
ततश्चतुर्दशाङ्गानि शृणु तस्य युधिष्ठिर ।	057a  
शिरो धर्मो हनुर्ब्रह्मा वृषावुत्तरदक्षिणौ ॥	057c  
हृदयं तु भवेद्विष्णुरंसौ स्यातां तथाऽश्विनौ ।	058a  
अत्रिर्मध्यं भवेद्राजल्ँलिङ्गं संवत्सरं भवेत् ॥	058c  
मित्रावरुणकौ पादावूरुद्वन्द्वं हुताशनः ।	059a  
ततः पश्चाद्भवेदिन्द्रस्ततः पश्चात्प्रजापतिः ॥	059c  
अभयं च ततः पश्चात्स एव ध्रुवसञ्ज्ञिकः ।	060a  
एतान्यङ्गानि सर्वाणि शिंशुमारप्रजापतेः ॥	060c  
पिबेत्तु पञ्चगव्यं यः पौर्णमास्यामुपोष्य तु ।	061a  
तस्य नश्यति यत्पापं तत्पापं पूर्वसञ्चितम् ॥	061c  
तथैव ब्रह्मकूर्चं तु समन्त्रं तु पृथक्पृथक् ।	062a  
मासिमासि विबेद्यस्तु तस्य पापं प्रणश्यति ॥	062c  
पात्रं च ब्रह्मकूर्चं च शृणु तत्र च भारत ।	063a  
पालाशं पद्मपत्रं च ताम्रं वाऽथ हिरण्ययम् ।	063c  
सादयित्वा तु गृह्णीयात्तत्तु पात्रमुदाहृतम् ॥	063e  
गायत्र्या गृह्णते मूत्रं गन्धद्वारेति गोमयम् ।	064a  
आप्यायस्वेति च क्षीरं दधिक्राण्वेति वै दधि ॥	064c  
तेजोसिशुक्लमित्याज्यं देवस्यत्वेति कुशोदकम् ।	065a  
आपोहिष्ठेत्यृचा गृह्य यवचूर्णं यथाविधि ॥	065c  
ब्रह्मणे च यथा हुत्वा समिद्धे च हुताशने ।	066a  
आलोड्य प्रणवेनैव निर्मथ्य प्रणवेन तु ॥	066c  
उद्धृत्य प्रणवेनैव पिबेतु प्रणवेन तु ।	067a  
महताऽपि स पापेन त्वचेवाहिर्विमुच्यते ॥	067c  
भद्रं न हति यः पादं पठन्नृक्सहितां तदा ।	068a  
अन्तर्जले वाऽभ्यादित्ये तस्य पापं प्रणश्यति ॥	068c  
मम सूक्तं जपेद्यस्तु नित्यं मद्गतमानसः ।	069a  
न पापेन स लिप्येत पद्मपत्रमिवाम्भसा ॥ ॥	069c  
इति श्रीमन्महाभारते आश्वमेधिकप्रर्वणि वैष्णवधर्मपर्वणि पञ्चदशाधिकशततमोऽध्यायः ॥ 115 ॥


