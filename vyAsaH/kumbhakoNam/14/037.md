अध्यायः 037

ब्रह्मणा कश्यपादिमहर्षीन्प्रति तमोगुणकार्यनिरूपणम् ॥ 1 ॥

ब्रह्मोवाच ।	001  
तदव्यक्तमनुद्रिक्तं सर्वव्यापि ध्रुवं स्थिरम् ।	001a  
नवद्वारं पुरं विद्यात्त्रिगुणं पञ्चधातुकम् ॥	001c  
एकादशपरिक्षेपं मनोव्याकरणात्मकम् ।	002a  
बुद्धिस्वामिकमित्येतत्परमेकादशं भवेत् ॥	002c  
त्रीणि स्रोतांसि यान्यस्मिन्नाप्यायन्ते पुनःपुनः ।	003a  
प्रनाड्यस्तिस्र एवैताः प्रवर्तन्ते गुणात्मिकाः ॥	003c  
तमो रजस्तथा सत्वं गुणानेतान्प्रचक्षते ।	004a  
अन्योन्यमिथुनाः सर्वे तथाऽन्योन्यानुजीविनः ॥	004c  
अन्योन्यापाश्रयाश्चापि तथाऽन्योन्यानुवर्तिनः ।	005a  
अन्योन्यव्यतिषक्ताश्च त्रिगुणाः पञ्चधातवः ॥	005c  
तमसो मिथुनं सत्वं सत्वस्य मिथुनं रजः ।	006a  
रजसश्चापि सत्वं स्यात्सत्वस्य मिथुनं तमः ॥	006c  
नियम्यते तमो यत्र रजस्तत्र निवर्तते ।	007a  
नियम्यते रजो यत्र सत्वं तत्र प्रवर्तते ॥	007c  
नैशात्मकं तमो विद्यात्त्रिगुणं मोहसञ्ज्ञितम् ।	008a  
अधर्मलक्षणं चैव नियतं पापकर्मसु ।	008c  
तामसं रूपमेतत्तु दृश्यते चापि सङ्गतम् ॥	008e  
प्रकृत्यात्मकमेवाहू रजः पर्यायकारकम् ।	009a  
सत्त्वे तु सर्वभूतेषु दृश्यमुत्पत्तिलक्षणम् ॥	009c  
प्रकाशं सर्वभूतेषु लाघवं श्रद्धधानता ।	010a  
सात्विकं रूपमेवं तु लाघवं साधुसम्मितम् ॥	010c  
एतेषां गुणतत्त्वानि वक्ष्यन्ते तत्त्वहेतुभिः ।	011a  
समासव्यासयुक्तानि तत्त्वतस्तानि बोधत ॥	011c  
सम्मोहो ज्ञानमत्यागः कर्मणामविनिर्णयः ।	012a  
स्वप्नः स्तम्भो भयं लोभः शोकः सुकृतदूषणम् ॥	012c  
अस्मृतिश्चाविपाकश्च नास्तिक्यं भिन्नवृत्तिता ।	013a  
निर्विशेषत्वमन्धत्वं जघन्यगुणवृत्तिता ॥	013c  
अकृते कृतमानित्वमज्ञाने ज्ञानमानिता ।	014a  
अमैत्री विकृतो भावो ह्यश्रद्धा मूढभावना ॥	014c  
अनार्जवमसञ्ज्ञत्वं कर्म पापमचेतना ।	015a  
गुरुत्वं सन्नभावत्वमवशित्वमवाग्गतिः ॥	015c  
सर्व एते गुणा वृत्तास्तामसाः सम्प्रकीर्तिताः ।	016a  
ये चान्ये विहिता भावा लोकेऽस्मिन्भावसञ्ज्ञिताः ॥	016c  
तत्रतत्र नियम्यन्ते सर्वे ते तामसा गुणाः ।	017a  
परिवादकथा नित्यं देवब्राह्मणवैरिता ॥	017c  
अत्यागश्चातिमानश्च मोहो मन्युस्तथाऽक्षमा ।	018a  
मत्सरश्चैव भूतेषु तामसं वृत्तमिष्यते ॥	018c  
वृथारम्भा हि ये केचिद्वृथा दानानि यानि च ।	019a  
वृथाभक्षणमित्येतत्तामसं वृत्तमिष्यते ॥	019c  
अतिवादोऽतितिक्षा च मात्सर्यमभिमानिता ।	020a  
अश्रद्दधानता चैव तामसं वृत्तमिष्यते ॥	020c  
एवंविधाश्च ये केचिल्लोकेऽस्मिन्पापकर्मिणः ।	021a  
मनुष्या भिन्नमर्यादास्ते सर्वे तामसाः स्मृताः ॥	021c  
तेषां योनीः प्रवक्ष्यामि नियताः पापकर्मिणाम् ।	022a  
अवाङ्निरयभावा ये तिर्यङ्निरयगामिनः ।	022c  
स्थावराणि च भूतानि पशवो वाहनानि च ।	023a  
क्रव्यादा दन्दशूकाश्च कृमिकीटविहङ्गमाः ॥	023c  
अब्जाता जन्तवश्चैव सर्वे चापि चतुष्पदाः ।	024a  
उन्मत्ता बधिरा मूका ये चान्ये पापरोगिणः ॥	024c  
मग्नास्तमसि दुर्वृत्ताः स्वकर्मकृतलक्षणाः ।	025a  
अवाक्स्रोतस इत्येते मग्नास्तमसि तामसाः ॥	025c  
तेषामुत्कर्षमुद्रेकं वक्ष्याम्यहमतः परम् ।	026a  
यथा ते सुकृतां लोकाल्ँलभन्ते पुण्यकर्मिणः ॥	026c  
अन्यथा प्रतिपन्नास्तु विवृद्धा ये च कर्मसु ।	027a  
स्वकर्मनिरतानां च ब्राह्मणानां शुभैषिणाम् ॥	027c  
संस्कारेणोर्ध्वमायान्ति यतमानाः सलोकताम् ।	028a  
स्वर्गे गच्छन्ति देवानामित्येषा वैदिकी श्रुतिः ॥	028c  
अन्यथा प्रतिपन्नास्ते विबुद्धाः स्वेषु कर्मसु ।	029a  
पुनरावृत्तिधर्माणस्ते भवन्तीह मानुषाः ॥	029c  
पापयोनिं समापन्नाश्चण्डाला मूकचूचुकाः ।	030a  
वर्णान्पर्यायशश्चापि प्राप्नुवन्त्युत्तरोत्तरम् ॥	030c  
शूद्रयोनिमतिक्रम्य ये चान्ये तामसा गुणाः ।	031a  
स्रोतोमध्ये समागम्य वर्तन्ते तामसे गुणे ॥	031c  
अभिष्वङ्गस्तु कामेषु महामोह इति स्मृतः ।	032a  
ऋषयो मुनयो देवा मुह्यन्त्यत्र सुखेप्सवः ॥	032c  
तमोमोहो महामोहस्तामिस्रो ह्यन्धसञ्ज्ञितः ।	033a  
मरणं त्वन्धतामिस्रस्तामिस्रः क्रोध उच्यते ॥	033c  
वर्णतो गुणतश्चैव योनितश्चैव तत्त्वतः ।	034a  
सर्वमेतत्तमो विप्राः कीर्तितं वो यथाविधि ॥	034c  
को न्वेतद्बुध्यते साधु को न्वेतत्साधु पश्यति ।	035a  
अतत्त्वे तत्त्वदर्शी यस्तमसस्तच्च लक्षणम् ॥	035c  
तमोगुणा बहुविधाः प्रकीर्तिता यथावदुक्तं च तमः परावरम् ।	036a  
नरो हि यो वेद गुणानिमान्सदा स तामसैः सर्वगुणैः प्रमुच्यते ॥ ॥	036c  

इति श्रीमन्महाभारते आश्वमेधिकपर्वणि अनुगीतापर्वणि सप्तत्रिंशोऽध्यायः ॥ 37 ॥

14-37-24 अण्डजा जन्तव इति झ.पाठः ॥ 14-37-30 चूचुकाः स्खलद्गिरः । पुष्पचूचुका इति क.पाठः ॥ 14-37-32 कामेषु स्त्र्याद्यर्थेषु । अभिष्वङ्ग आसक्तिः ॥ 
