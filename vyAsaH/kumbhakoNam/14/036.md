अध्यायः 036

कृष्णेनार्जुनं प्रति परब्रह्मस्वरूपतत्प्राप्तिसाधनादिप्रतिपादकगुरुशिष्यसंवादानुवादः ॥ 1 ॥

अर्जुन उवाच ।	001  
ब्रह्म यत्परमं ज्ञेयं तन्मे व्याख्यातुमर्हसि ।	001a  
भवतो हि प्रसादेन सूक्ष्मे मे रमते मतिः ॥	001c  
वासुदेव उवाच ।	002  
अत्राप्युदाहरन्तीममितिहासं पुरातनम् ।	002a  
संवादं मोक्षसंयुक्तं शिष्यस्य गुरुणा सह ॥	002c  
कश्चिद्ब्राह्मणमासीनमाचार्यं संशितव्रतम् ।	003a  
शिष्यः पप्रच्छ मेधावी किंस्विच्छ्रेयः परन्तप ॥	003c  
भगवन्तं प्रपन्नोऽहं निःश्रेयसपरायणः ।	004a  
याचे त्वां शिरसा विप्र यद्ब्रूयां ब्रूहि तन्मम ॥	004c  
तमेवंवादिनं पार्थ शिष्यं गुरुरुवाच ह ।	005a  
कथयस्व प्रवक्ष्यामि यत्र ते संशयो द्विज ॥	005c  
इत्युक्तः स कुरुश्रेष्ठ गुरुणा गुरुवत्सलः ।	006a  
प्राञ्जलिः परिपप्रच्छ यत्तच्छृणु महामते ॥	006c  
शिष्य उवाच ।	007  
कुतश्चाहं कुतश्च त्वं तत्सत्यं ब्रूहि यत्परम् ।	007a  
कुतो जातानि भूतानि स्थावराणि चराणि च ॥	007c  
केन जीवन्ति भूतानि तेषामायुश्च किं परम् ।	008a  
किं सत्यं किं तपो विप्र के गुणाः सद्भिरीरिताः ॥	008c  
के पन्थानः शिवाश्च स्युः किं सुखं कि च दुष्कृतम् ।	009a  
एतान्मे भगवन्प्रश्नान्याथातथ्येन सुव्रत ॥	009c  
वक्तुमर्हसि विप्रर्षे यथावदिह तत्त्वतः ।	010a  
त्वदन्यः कश्च न प्रश्नानेतान्वक्तुमिहार्हति ॥	010c  
ब्रूहि धर्मविदां श्रेष्ठ परं कौतूहलं मम ।	011a  
मोक्षधर्मार्थकुशलो भवाल्ँलोकेषु गीयते ॥	011c  
सर्वसंशयसञ्च्छेत्ता त्वदन्यो न च विद्यते ।	012a  
संसारभीरवश्चैव मोक्षकामास्तथा वयम् ॥	012c  
वासुदेव उवाच ।	013  
तस्मै सम्प्रतिपन्नाय यथावत्परिपृच्छते ।	013a  
शिष्याय गुणयुक्ताय शान्ताय गुरुवर्तिने ॥	013c  
छायाभूताय दान्ताय यतते ब्रह्माचारिणे ।	014a  
तान्प्रश्नानब्रवीत्पार्थ मेधावी स धृतव्रतः ।	014c  
गुरुः कुरुकुलश्रेष्ठ सम्यक्सर्वानरिन्दम ॥	014e  
गुरुरुवाच ।	015  
ब्रह्मणोक्तमिदं धर्ममृषिप्रवरसेवितम् ।	015a  
वेदविद्यासमावाप्तं तत्त्वभूतार्थभावनम् ॥	015c  
ज्ञानं त्वेव परं विद्यः सन्न्यासं तप उत्तमम् ।	016a  
यस्तु वेद निराबाधं ज्ञानतत्त्वं विनिश्चयात् ।	016c  
सर्वभूतस्थमात्मानं स सर्वगतिरिष्यते ॥	016e  
यो विद्वान्सहसंवासं विवासं चैव पश्यति ।	017a  
तथैवैकत्वनानात्वे स दुःखात्परिमुच्यते ॥	017c  
यो न कामयते किञ्चिन्न किञ्चिदभिमन्यते ।	018a  
इह लोकस्थ एवैष ब्रह्मभूयाय कल्पते ॥	018c  
प्रधानगुणतत्त्वज्ञः सर्वभूतविधानवित् ।	019a  
निर्ममो निरहङ्कारो मुच्यते नात्र संशयः ॥	019c  
अव्यक्तबीजप्रभवो बुद्धिस्कन्धमयो महान् ।	020a  
महाहङ्कारविटप इन्द्रियाङ्कुरकोटरः ॥	020c  
महाभूतविशेषश्च विशेषप्रतिशाखवान् ।	021a  
सदापर्णः सदापुष्पः शुभाशुभफलोदयः ॥	021c  
आजीवः सर्वभूतानां ब्रह्मबीजः सनातनः ।	022a  
एतज्ज्ञात्वा च तत्त्वानि ज्ञानेन परमासिना ।	022c  
छित्त्वा चामरतां प्राप्य जहाति मृत्युजन्मनी ॥	022e  
भूतभव्यभविष्यादिधर्मकामार्थनिश्चयम् ।	023a  
सिद्धसङ्घपरिज्ञातं पुराकल्पं सनातनम् ॥	023c  
प्रवक्ष्येऽहं महाप्राज्ञ पदमुत्तममद्य ते ।	024a  
बुद्ध्वा यदिह संसिद्धा भवन्तीह मनीषिणः ॥	024c  
उपगम्यर्षयः पूर्वं जिज्ञासन्तः परस्परम् ।	025a  
प्रजापतिभरद्वाजौ गौतमो भार्गवस्तथा ॥	025c  
वसिष्ठः कश्यपश्चैव विश्वामित्रोऽत्रिरेव च ।	026a  
मार्गान्सर्वान्परिक्रम्य परिश्रान्तः स्वकर्मभिः ॥	026c  
ऋषिमाङ्गिरसं वृद्धं पुरस्कृत्य तु ते द्विजाः ।	027a  
ददृशुर्ब्रह्मभवने ब्रह्माणं वीतकल्मषम् ॥	027c  
तं प्रणम्य महात्मानं सुखासीनं महर्षयः ।	028a  
पप्रच्छुर्विनयोपेता नैःश्रेयसमिदं परम् ॥	028c  
कथं कर्म कृतं साधु कथं मुच्येत किल्बिषात् ।	029a  
के नो मार्गाः शिवाश्च स्युः किं सत्यं किं च दुष्कृतं ॥	029c  
कौ चोभौ कर्मणां मार्गौ प्राप्नुयुर्दक्षिणोत्तरौ ।	030a  
निरयं चापवर्गं च भूतानां प्रभवाप्ययौ ॥	030c  
इत्युक्तः स मुनिश्रेष्ठैर्यदाह प्रपितामहः ।	031a  
तत्तेऽहं सम्प्रवक्ष्यामि शृणु शिष्य यथागमम् ॥	031c  
ब्रह्मोवाच ।	032  
सत्याद्भूतानि जातानि स्थावराणि चराणि च ।	032a  
तपसा तानि जीवन्ति जीवितं तद्धि सुव्रतम् ।	032c  
स्वां योनिं पुनरागम्य वर्तते स्वेन कर्मणा ॥	032e  
सत्यं हि गुणसंयुक्तं नियतं पञ्चलक्षणम् ॥	033ac  
ब्रह्म सत्यं तपः सत्यं सत्यं चैव प्रजापतिः ।	034a  
सत्याद्भूतानि जातानि सत्यं भूतमयं जगत् ॥	034c  
तस्मात्सत्याश्रया विप्रा नित्यं योगपरायणाः ।	035a  
अतीतक्रोधसन्तापा नियता धर्मसेतवः ॥	035c  
अन्योन्यनियतान्वैद्यान्धर्मसेतुप्रवर्तकान् ।	036a  
तानहं सम्प्रवक्ष्यामि शाश्वताल्ँलोकभावनान् ॥	036c  
चातुर्विद्यं तथा वर्णांश्चातुराश्रमिकान्पृथक् ।	037a  
धर्ममेकं चतुष्पादं नित्यमाहुर्मनीषिणः ॥	037c  
पन्थानं वः प्रवक्ष्यामि शिवं क्षेमकरं द्विजाः ।	038a  
नियतं ब्रह्मभावाय यातं पूर्वं मनीषिभिः ॥	038c  
गदन्तस्तु ममाद्येह पन्थानं दुर्विदं परैः ।	039a  
निबोधत महाभागा निखिलेन परं पदम् ॥	039c  
ब्रह्मचर्यमिहैवाहुराश्रमं प्रथमं पदम् ।	040a  
गार्हस्थ्यं तु द्वितीयं स्याद्वानप्रस्थमतः परम् ।	040c  
ततः परं तु विज्ञेयमध्यात्मं परमं पदम् ॥	040e  
ज्योतिराकाशमादित्यो वायुरिन्द्रः प्रजापतिः ।	041a  
नोपैति यावदध्यात्मं तावदेतान्न पश्यति ॥	041c  
तस्योपायं प्रवक्ष्यामि पुरस्तात्तं निबोधत ।	042a  
फलमूलानिलभुजां मुनीनां वसतां वने ॥	042c  
वानप्रस्थं द्विजातीनां त्रयाणामुपदिश्यते ।	043a  
सर्वेषामेव वर्णानां गृहस्थोऽयं विशिष्यते ॥	043c  
श्रद्धालक्षणमित्येकं धर्मं धीराः प्रचक्षते ।	044a  
\'नैष्ठिकोऽथ यतिर्वाऽपि विरक्तो ब्रह्मदर्शनः ॥\'	044c  
इत्येवं देवयाना वः पन्थानः परिकीर्तिताः ।	045a  
सद्भिरध्यासिता धीरैः कर्मभिर्धर्मसेतवः ॥	045c  
एतेषां पृथगध्यास्ते यो धर्मं संशितव्रतः ।	046a  
कालात्पश्यति भूतानां सदैव प्रभवाप्ययौ ॥	046c  
अतस्तत्त्वानि वक्ष्यामि याथातथ्येन हेतुना ।	047a  
विषयस्थानि सर्वाणि वर्तमानानि भागशः ॥	047c  
महानात्मा तथाऽव्यक्तमहङ्कारस्तथैव च ।	048a  
इन्द्रियाणि दशैकं च महाभूतानि पञ्च च ॥	048c  
विशेषाः पञ्चभूतानामित्येषा वैदिकी श्रुतिः ।	049a  
चतुर्विंशतिरेषा वस्तत्वानां परिकीर्तिता ॥	049c  
तत्वानामथ यो वेद सर्वेषां प्रभवाप्ययौ ।	050a  
स धीरः सर्वभूतेषु न मोहमधिगच्छति ॥	050c  
तत्त्वानि यो वेदयते यथातथं गुणांश्च सर्वानखिलाश्च देवताः ।	051a  
विधूतपाप्मा प्रविमुच्य बन्धनं स सर्वलोकानमलान्समश्नुते ॥ ॥	051c  

इति श्रीमन्महाभारते आश्वमेधिकपर्वणि अनुगीतापर्वणि षट्त्रिंशोऽध्यायः ॥

14-36-10 कश्च कोऽपि ॥ 14-36-29 कथं कर्म क्रियात्साद्यु इति झ.पाठः । क्रियात्कुर्वीत । के । नोऽस्माकम् ॥ 14-36-43 गार्हस्थ्यं तद्विधीयते इति झ.पाठः ॥ 
