श्रीः
अध्यायः 017
गान्धार्या दुर्योधनमालिङ्ग्य परिदेवनम् ॥ 1 ॥
वैशम्पायन उवाच 	001  
दुर्योधनं हतं दृष्ट्वा गान्धारी शोककर्शिता ।	001a  
सहसा न्यपतद्भूमौ छिन्नेव कदली वने ॥	001c  
सा तु लब्ध्वा पुनः सञ्ज्ञां विक्रुश्य च विलप्य च ।	002a  
दुर्योधनमभिप्रेक्ष्य शयानं रुधिरोक्षितम् ॥	002c  
परिष्वज्याथ गान्धारी कृपणं पर्यदेवयत् ।	003a  
हाहापुत्रेति शोकार्ता विललापाकुलेन्द्रिया ॥	003c  
सुगूढजत्रु विपुलं हारनिष्कविभूषितम् ।	004a  
वारिणा नेत्रजेनोरः सिञ्चन्ती शोकतापिता ॥	004c  
समीपस्थं हृषीकेशमिदं वचनमब्रवीत् ।	005a  
उपस्थितेऽस्मिन्सङ्ग्रामे ज्ञातीनां सङ्क्षये विभो ॥	005c  
मामयं प्राह वार्ष्णेय प्राञ्जलिर्नृपसत्तमः ।	006a  
अस्मिञ्ज्ञातिसमुद्धर्षे जयमम्बा ब्रवीतु मे ॥	006c  
इत्युक्ते जानती सर्वमहं स्वव्यसनागमम् ।	007a  
अब्रुवं पुरुषव्याघ्र यतो धर्मस्ततो जयः ॥	007c  
तथा तु युध्यमानस्त्वं सम्प्रगृह्य सुपुत्रक ।	008a  
ध्रुवं शस्त्रजिताल्ँलोकान्प्राप्स्यस्यमरवत्प्रभो ॥	008c  
इत्येवमब्रुवं पूर्वं नैनं शोचामि वै प्रभो ।	009a  
धृतराष्ट्रं तु शोचामि कृपणं हतबान्धवम् ॥	009c  
अमर्षणं युधां श्रेष्ठं कृतास्त्रं युद्धदुर्मदम् ।	010a  
शयानं वीरशयने पश्य माधव मे सुतम् ॥	010c  
योऽयं मूर्धावसिक्तानामग्रे याति परन्तपः ।	011a  
सोऽयं पांसुषु शेतेऽद्य पञ्च कालस्य पर्ययम् ॥	011c  
ध्रुवं दुर्योधनो वीरो गतिं न सुलभां गतः ।	012a  
तथा ह्यभिमुखः शेते शयने वीरसेविते ॥	012c  
यं पुरा पर्युपासीना रमयन्ति वरस्त्रियः ।	013a  
तं वीरशयने सुप्तं रमयन्त्यशिवाः शिवाः ॥	013c  
यं पुरा पर्युपासीना रमयन्ति महीक्षितः ।	014a  
महीतलस्थं निहतं गृध्रास्तं पर्युपासते ॥	014c  
यं पुरा व्यजनैरम्यैरुपवीजन्ति योषितः ।	015a  
तमद्य पक्षव्यजनैरुपवीजन्ति पक्षिणः ॥	015c  
एष शेते महाबाहुर्बलवान्सत्यविक्रमः ।	016a  
सिंहेनेव द्विपः सङ्ख्ये भीमसेनेन पातितः ॥	016c  
पश्य दुर्योधनं कृष्ण शयानं रुधिरोक्षितम् ।	017a  
निहतं भीमसेनेन गदां सम्मृज्य भारत ॥	017c  
अक्षौहिणीर्महाबाहुर्दश चैकां च केशव ।	018a  
आनयद्यः पुरा सङ्ख्ये सोऽनयान्निधनं गतः ॥	018c  
एष दुर्योधनः शेते महेष्वासो महाबलः ।	019a  
शार्दूल इव सिंहेन भीमसेनेन पातितः ॥	019c  
विदुरं ह्यवमत्यैष पितरं चैव मन्दभाक् ।	020a  
बालो वृद्धावमानेन मन्दो मृत्युवशं गतः ॥	020c  
निःसपत्ना मही यस्य त्रयोदशसमाः स्थिता ।	021a  
स शेते निहतो भूमौ पुत्रो मे पृथिवीपतिः ॥	021c  
अपश्यं कृष्ण पृथिवीं धार्तराष्ट्रानुशासिताम् ।	022a  
पूर्णां हस्तिगवाश्वैश्च वार्ष्णेय न तु तच्चिरम् ॥	022c  
तामेवाद्य महाबाहो पश्याम्यन्यानुशासिताम् ।	023a  
हीनां हस्तिगवाश्वेन किन्नु जीवामि माधव ॥	023c  
इदं कष्टतरं पश्य पुत्रस्यापि वधान्मम ।	024a  
या इमाः पर्युपासन्ते हताञ्शूरान्रणे स्त्रियः ॥	024c  
प्रकीर्णकेशां सुश्रोणीं दुर्योधनभुजाङ्कगाम् ।	025a  
रुक्मवेदिनिभां पश्य कृष्ण लक्ष्मणमातरम् ॥	025c  
नूनमेषा पुरा बाला जीवमाने महाभुजे ।	026a  
भुजावाश्रित्य रमते सुभुजस्य मनस्विनी ॥	026c  
कथं तु शतधा नेदं हृदयं मम दीर्यते ।	027a  
पश्यन्त्या निहतं पुत्रं पौत्रेण सहितं रणे ॥	027c  
पुत्रं रुधिरसंसिक्तमुपजिघ्रत्यनिन्दिता ।	028a  
दुर्योधनं तु वामोरूः पाणिना परिमार्जती ॥	028c  
किन्नु शोचति भर्तारं हतपुत्रं मनस्विनी ।	029a  
तथा ह्यवस्थिता भाति पुत्रं चाप्यभिवीक्ष्य सा ॥	029c  
स्वशिरः पञ्चशाखाभ्यामभिहत्यायतेक्षणा ।	030a  
पतत्युरसि वीरस्य कुरुराजस्य माधव ॥	030c  
पुण्डरीकनिभा भाति पुण्डरीकान्तरप्रभा ।	031a  
मुखं प्रमृज्य पुत्रस्य भर्तुश्चैव तपस्विनी ॥	031c  
यदि सत्यागमाः सन्ति यदि वै श्रुतयस्तथा ।	032a  
ध्रुवं लोकानवाप्तोऽयं नृपो बाहुबलार्जितान् ॥ 	032c  

इति श्रीमन्महाभारते स्त्रीपर्वणि स्त्रीविलापपर्वणि सप्तदशोऽध्यायः ॥ 17 ॥

11-17-27 पुत्रेण सहितं रणे इति झ. पाठः ॥ 11-17-30 पञ्चशाखाभ्यां पञ्चाङ्गुलिभ्यां पाणिभ्याम् ॥ सप्तदशोऽध्यायः ॥
