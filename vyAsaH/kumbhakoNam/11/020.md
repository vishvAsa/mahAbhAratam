श्रीः
अध्यायः 020
कृष्णं प्रति गान्धार्या रुदन्तीनां स्त्रीणां प्रदर्शनम् ॥ 1 ॥
गान्धार्युवाच 	001  
अध्यर्धगुणमाहुर्यं बले शौर्ये च केशव ।	001a  
पित्रा त्वया च दाशार्ह दृप्तं सिंहमिवोत्कटम् ॥	001c  
यो बिभेद चमूमेको मम पुत्रस्य दुर्भिदाम् ।	002a  
स भूत्वा मृत्युरन्येषां स्वयं मृत्युवशं गतः ॥	002c  
तस्योपलक्षये कृष्ण कार्ष्णेरमिततेजसः ।	003a  
अभिमन्योर्हतस्यापि प्रभा नैवोपशाम्यति ॥	003c  
एषा विराटदुहिता स्नुषा गाण्डीवधन्वनः ।	004a  
हतं बाला पतिं वीरं दृष्ट्वा शोचत्यनिन्दिता ॥	004c  
तमेषा हि समागम्य भार्या भर्तारमन्तिके ।	005a  
विराटदुहिता कृष्ण पाणिना परिमार्जति ॥	005c  
तस्य वक्त्रमुपाघ्राय सौभद्रस्य मनस्विनी ।	006a  
विबुद्धकमलाकारं कम्बुवृत्तशिरोधरम् ॥	006c  
कामरूपवती चैषा परिष्वजति भामिनी ।	007a  
लज्जमाना पुरा चैनं माध्वीकमदमूर्च्छिता ॥	007c  
तस्य क्षतजसन्दिग्धं जातरूपपरिष्कृतम् ।	008a  
विमुच्य कवचं कृष्ण शीरमभिवीक्षते ॥	008c  
अवेक्षमाणा तं बाला कृष्ण त्वामभिभाषते ।	009a  
अयं ते पुण्डरीकाक्ष सदृशाक्षो निपातितः ॥	009c  
बले वीर्ये च सदृशस्तेजसा चैव तेऽनघ ।	010a  
रूपेण च तथाऽत्यर्थं शेते भुवि निपातितः ॥	010c  
अत्यन्तं सुकुमारस्य राङ्कवाजिनशायिनः ।	011a  
कच्चिदद्य शरीरं ते भूमौ न परितप्यते ॥	011c  
मातङ्गभुजवर्ष्माणौ ज्याक्षेपकठिनत्वचौ ।	012a  
काञ्चनाङ्गदिनौ शेते निक्षिप्य विपुलौ भुजौ ।	012c  
व्यायम्य बहुधा नूनं सुखसुप्तः श्रमादिव ॥	012e  
एवं विलपतीमार्तां किं मां न प्रतिभाषसे ।	013a  
न स्मराम्यपराधं ते किं मां न प्रतिभाषसे ॥	013c  
ननु मां त्वं पुरा दूरादभिवीक्ष्याभिभाषसे ।	014a  
न स्मराम्यपराधं मे किं मां न प्रतिभाषसे ॥	014c  
आर्यामार्य सुभद्रां त्वमिमांश्च त्रिदशोपमान् ।	015a  
पितॄन्मां चैव दुःखार्तां विहाय क्व गमिष्यसि ॥	015c  
तस्य शोणितदिग्धान्वै केशानुन्नम्य पाणिना ।	016a  
उत्सङ्गे वक्त्रमाधाय जीवन्तमिव पृच्छति ॥	016c  
स्वस्रीयं वासुदेवस्य पुत्रं गाण्डीवधन्वनः ।	017a  
कथं त्वां रणमध्यस्थं जघ्नुरेते महारथाः ॥	017c  
धिगस्तु क्रूरकर्तॄंस्तान्कृपकर्णजयद्रथान् ।	018a  
द्रोणद्रौणायनी चोभौ यैरहं विधवा कृता ॥	018c  
रथर्षभाणां सर्वेषां कथमासीत्तदा मनः ।	019a  
बालं त्वां परिवार्यैकमनेकेषां च जघ्नताम् ॥	019c  
कथं नु पाण्डवानां च पाञ्चालानां तु पश्यताम् ।	020a  
त्वं वीर निधनं प्राप्तो नाथवान्सन्ननाथवत् ॥	020c  
दृष्ट्वा बहुभिराक्रन्दे निहतं त्वां पिता तव ।	021a  
वीरः पुरुषशार्दूलः कथं जीवति पाण्डवः ॥	021c  
न राज्यलाभो विपुलः शत्रूणां च पराभवः ।	022a  
प्रीतिं धास्यति पार्थानां त्वामृते पुष्करेक्षण ॥	022c  
तव शस्त्रजिताल्ँलोकान्धर्मेण च दमेन च ।	023a  
क्षिप्रमन्वागमिष्यामि तत्र मां प्रतिपालय ॥	023c  
दुर्मरं पुनरप्राप्ते काले भवति केनचित् ।	024a  
यदहं त्वां रणे दृष्ट्वा हतं जीवामि दुर्भगा ॥	024c  
कामिदानीं नरव्याघ्र श्लक्ष्णया स्मितया गिरा ।	025a  
पितृलोके समेत्यान्यां मामिवामन्त्रयिष्यसि ॥	025c  
नूनमप्सरसां स्वर्गे मनांसि प्रमथिष्यसि ।	026a  
परमेण च रूपेण गिरा च स्मितपूर्वया ॥	026c  
प्राप्य पुण्यकृताल्ँलोकानप्सरोभिः समेयिवान् ।	027a  
सौभद्र विहरन्काले स्मरेथाः सुकृतानि मे ॥	027c  
एतावानिह संवासो विहितस्ते मया सह ।	028a  
षण्मासान्सप्तमे मासि त्वं वीर निधनं गतः ॥	028c  
इत्युक्तवचनामेनामपकर्षन्ति दुःखिताम् ।	029a  
उत्तरां मोघसङ्कल्पां मत्स्यराजकुलस्त्रियः ॥	029c  
उत्तरामपकृष्यैनामार्तामार्ततराः स्वयम् ।	030a  
विराटं निहतं दृष्ट्वा क्रोशन्ति विलपन्ति च ॥	030c  
द्रोणास्त्रशरसङ्कृत्तं शयानं रुधिरोक्षितम् ।	031a  
विराटं वितुदन्त्येते गृध्रगोमायुवायसाः ॥	031c  
वितुद्यमानं विहगैर्विराटमसितेक्षणाः ।	032a  
न शक्नुवन्ति विहगान्निवारयितुमातुराः ॥	032c  
आसामातपतप्तानामायासेन च योषिताम् ।	033a  
श्रमेण च विवर्णानां वक्त्राणां विप्लुतं वपुः ॥	033c  
उत्तरं चाभिमन्युं च काम्भोजं च सुदक्षिणम् ।	034a  
कार्ष्णिनाऽभिहतं पश्य लक्ष्मणं प्रियदर्शनम् ।	034c  
आयोधनशिरोमध्ये शयानं पश्य माधव ॥ 	034e  

इति श्रीमन्महाभारते स्त्रीपर्वणि स्त्रीविलापपर्वणि विंशोऽध्यायः ॥ 20 ॥

11-20-1 अध्यर्धगुणं सार्धुगुणम् ॥ 1 ॥ 11-20-24 दुष्करं पुनरप्राप्तं काले भवति केनचित् इति क. पाठः । दुष्करं प्रति न प्राप्तमित्यादि छ. ट. पाठः ॥ 11-20-33 वपुः शस्ताकृतिः । वपुः क्लीबं तनौ शस्ताकृतावपीति मेदिनी ॥ विंशतितमोऽध्यायः ॥
