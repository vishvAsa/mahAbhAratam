अध्यायः 018

कुन्त्या स्वस्य वनगमनाध्यवसायेन विषीदतो युधिष्ठिरादीन्प्रति सहेतूपन्यासं समाश्वासनम् ॥ 1 ॥

कुन्त्युवाच ।	001  
एवमेतन्महाबाहो यथा वदसि पाण्डव ।	001a  
कृतमुद्धरणं पूर्वं मया वः सीदतां नृपाः ॥	001c  
द्यूतापहृतराज्यानां पतितानां सुखादपि ।	002a  
ज्ञातिभिः परिभूतानां कृतमुद्धरणं मया ॥	002c  
कथं पाण्डोर्न नश्येत सन्ततिः पुरुषर्षभाः ।	003a  
यशश्च वो न नश्येत इति चोद्धरणं कृतम् ॥	003c  
यूयमिन्द्रसमाः सर्वे देवतुल्यपराक्रमाः ।	004a  
मा परेषां मुखप्रेक्षाः स्थेत्येवं तत्कृतं मया ॥	004c  
कथं धर्मभृतां श्रेष्ठो राजा त्वं वासवोपमः ।	005a  
पुनर्वने न दुःखी स्या इति चोद्धरणं कृतम् ॥	005c  
नागायुतसमप्राणः ख्यातविक्रमपौरुषः ।	006a  
नायं भीमोऽत्ययं गच्छेदिति चोद्धरणं कृतम् ॥	006c  
भीमसेनादवरजस्तथाऽयं वासवोपमः ।	007a  
विजयो नावसीदेत इति चोद्धरणं कृतम् ॥	007c  
नकुलः सहदेवश्च तथेमौ गुरुवर्तिनौ ।	008a  
क्षुधा कथं न सीदेतामिति चोद्धरणं कृतम् ॥	008c  
इयं च बृहती श्यामा तथाऽत्यायतलोचना ।	009a  
वृथा सभातले क्लिष्टा मा भूदिति च तत्कृतं ॥	009c  
प्रेक्षतामेव वो भीम वेपन्तीं कदलीमिव ।	010a  
स्त्रीधर्मिणीमरिष्टाङ्गीं तथा द्यूतपराजिताम् ॥	010c  
दुःशासनो यदा मौर्ख्याद्दासीवत्पर्यकर्षत ।	011a  
तदैव विदितं मह्यं पराभूतमिदं कुलम् ॥	011c  
निषण्णाः कुरवश्चैव तदा मे श्वशुरादयः ।	012a  
सा दैवं नाथमिच्छन्ती व्यलपत्कुररी यथा ॥	012c  
केशपक्षे परामृष्टा पापेन हतबुद्धिना ।	013a  
यदा दुःशासनेनैषा तदा मुह्याम्यहं नृपाः ॥	013c  
युष्मत्तेजोविवृद्ध्यर्थं मया ह्युद्धरणं कृतम् ।	014a  
तदानीं विदुलावाक्यैरिति तद्वित्त पुत्रकाः ॥	014c  
कथं न राजवंशोऽयं नश्येत्प्राप्य सुतान्मम ।	015a  
पाण्डोरिति मया पुत्रस्तस्मादुद्धरणं कृतम् ॥	015c  
न तस्य पुत्राः पौत्रा वा क्षतवंशस्य पार्थिव ।	016a  
लभन्ते सुकृताल्ँलोकान्यस्माद्वंशः प्रणश्यति ॥	016c  
भुक्तं राज्यफलं पुत्रा भर्तुर्मे विपुलं पुरा ।	017a  
महादानानि दत्तानि पीतः सोमो यथाविधि ॥	017c   
नाहमात्मफलार्थं वै वासुदेवमचूचुदम् ।	018a   
विदुलायाः प्रलापैस्तैः पालनार्थं च तत्कृतम् ॥	018c  
नाहं राज्यफलं पुत्राः कामये पुत्रनिर्जितम् ।	019a  
पतिलोकानहं पुण्यान्कामये तपसा विभो ॥	019c  
श्वश्रूश्वशुरयोः कृत्वा शुश्रूषां वनवासिनोः ।	020a  
तपसा शोषयिष्यामि युधिष्ठिर कलेवरम् ॥	020c  
निवर्तस्व कुरुश्रेष्ठ भीमसेनादिभिः सह ।	021a  
धर्मे ते धीयतां बुद्धिर्मनस्तु महदस्तु च ॥ ॥	021c  

इति श्रीमन्महाभारते आश्रमवासिकपर्वणि आश्रमवासपर्वणि अष्टादशोऽध्यायः ॥ 18 ॥

15-18-10 पश्यन्त्या मे तथा भीतां वेपन्तीमिति क.थ.पाठः ॥
