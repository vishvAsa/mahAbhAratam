अध्यायः 028

धृतराष्ट्रयुधिष्ठिराभ्यां परस्परकुशलप्रश्नादिपूर्वकं सल्ँलापः ॥ 1 ॥ युधिष्ठिरेण धृतराष्ट्रं प्रति विदुरः क्वेति प्रश्ने तत्रत्येन केनचिद्यदृच्छया धृतराष्ट्रमुपसर्पतो जनावलोकनेन प्रतिनिवर्तमानस्य च तस्य प्रदर्शनम् ॥ 2 ॥ ततो युधिष्ठिरेणानुधावनेन तत्समीपगमनम् ॥ 3 ॥ ततो विदुरे योगात्स्वशरीरत्यागेन तच्छरीरप्रवेशः ॥ 4 ॥ युधिष्ठिरेण धृतराष्ट्रादिषु तदद्भुतनिवेदनम् ॥ 5 ॥

धृतराष्ट्र उवाच ।	001  
युधिष्ठिर महाबाहो कच्चित्त्वं कुशली ह्यसि ।	001a  
सहितो भ्रातृभिः सर्वैः पौरजानपदैस्तथा ॥	001c  
ये च त्वामनुजीवन्ति कच्चित्तेऽपि निरामयाः ।	002a  
सचिवा भृत्यवर्गाश्च गुरवश्चैव ते नृप ॥	002c  
कच्चित्तेऽपि निरातङ्का वसन्ति विषये तव ।	003a  
कच्चिद्वर्तसि पौराणीं वृत्तिं राजर्षिसेविताम् ॥	003c  
कच्चिन्न्यायाननुच्छिद्य कोशस्तेऽभिप्रपूर्यते ।	004a  
अरिमध्यस्थमित्रेषु वर्तसे चानुरूपतः ।	004c  
ब्राह्मणानग्रहारैर्वा यथावदनुपश्यसि ॥	004e  
कच्चित्ते परितुष्यन्ति शीलेन भरतर्षभ ।	005a  
शत्रवोऽपि कुतः पौरा भृत्या वा स्वजनोऽपि वा ॥	005c  
कच्चिद्यजसि राजेन्द्र श्रद्धावान्पितृदेवताः ।	006a  
अतिथीनन्नपानेन कच्चिदर्चसि भारत ॥	006c  
कच्चिन्नयपथे विप्राः स्वकर्मनिरतास्तव ।	007a  
क्षत्रिया वैश्यवर्णा वा शूद्रा वाऽपि कुटुम्बिनः ॥	007c  
कच्चित्स्त्रीबालवृद्धं ते न शोचति न याचते ।	008a  
जामयः पूजिताः कच्चित्तव गेहे नरर्षभ ॥	008c  
कच्चिद्राजर्षिवंशोऽयं त्वामासाद्य महीपतिम् ।	009a  
यथोचितं महाराज यशसा नावसीदति ॥	009c  
वैशम्पायन उवाच ।	010   
इत्येवंवादिनं तं स न्यायवित्प्रत्यभाषत ।	010a  
कुशलप्रश्नसंयुक्तं कुशलो वाक्यमब्रवीत् ॥	010c  
युधिष्ठिर उवाच ।	011   
अपि ते वर्धते राजंस्तपो मन्दः श्रमश्च ते ॥	011a  
अपि मे जननी चेयं शुश्रूषुर्विगतक्लमा ।	012a  
अथास्याः सफलो राजन्वनवासो भविष्यति ॥	012c  
इयं च माता ज्येष्ठा मे शीतवाताध्वकर्शिता ।	013a  
घोरेण तपसा युक्ता देवी कच्चिन्न शोचति ॥	013c  
हतान्पुत्रान्महावीर्यान्क्षत्रधर्मपरायणान् ।	014a  
नापध्यायति वा कच्चिदस्मान्पापकृतः सदा ॥	014c  
क्व चासौ विदुरो राजन्नेमं पश्यामहे वयम् ।	015a  
सञ्जयः कुशली चायं कच्चिन्नु तपसि स्थिरः ॥	015c  
वैशम्पायन उवाच ।	016   
इत्युक्तः प्रत्युवाचैनं धृतराष्ट्रो जनाधिपम् ।	016a  
कुशली विदुरः पुत्र तपो घोरं समाश्रितः ॥	016c  
वायुभक्षो निराहारः कृशो धमनिसन्ततः ।	017a  
कदाचिद्दृश्यते विप्रैः शून्येऽस्मिन्कानने क्वचित् ॥	017c  
इत्येवं ब्रुवतस्तस्य जटी वीटामुखः कृशः ।	018a  
दिग्वासा मलदिग्धाङ्गो वनरेणुसमुक्षितः ॥	018c  
दूरादालक्षितः क्षत्ता तत्राख्यातो महीपतेः ।	019a  
\'विदुरस्त्वेष धर्मात्मा जनं दृष्ट्वा निवर्तते ॥\'	019c  
निवर्तमानं सहसा जनं दृष्ट्वाऽऽश्रमं प्रति ।	020a   
तमन्वधावन्नृपतिरेक एव युधिष्ठिरः ।	020c  
प्रविशन्तं वनं घोरं लक्ष्यालक्ष्यं क्वचित्क्वचित् ॥	020e  
भोभो विदुर राजाऽहं दयितस्ते युधिष्ठिरः ।	021a  
इति ब्रुवन्नरपतिस्तं यत्नादभ्यधावत ॥	021c  
ततो विविक्त एकान्ते तस्थौ बुद्धिमतां वरः ।	022a  
विदुरो वृक्षमाश्रित्य कञ्चित्तत्र वनान्तरे ॥	022c  
तं राजा क्षीणभूयिष्ठमाकृतीमात्रसूचितम् ।	023a  
अभिजज्ञे महाबुद्धिं महाबुद्धिर्युधिष्ठिरः ॥	023c  
युधिष्ठिरोऽहमस्मीति वाक्यमुक्त्वाऽग्रतः स्थितः ।	024a  
विदुरस्याश्रमे राजा स च प्रत्याह सञ्ज्ञया ॥	024c  
ततः सोऽनिमिषो भूत्वा राजानं तमुदैक्षत ।	025a  
संयोज्य विदुरस्तस्मिन्दृष्टिं दृष्ट्या समाहितः ॥	025c  
विवेश विदुरो धीमान्गात्रैर्गात्राणि चैव ह ।	026a  
प्राणान्प्राणेषु च दधदिन्द्रियाणीन्द्रियेषु च ॥	026c  
स योगबलमास्थाय विवेश नृपतेस्तनुम् ।	027a  
विदुरो धर्मराजस्य तेजसा प्रज्वलन्निव ॥	027c  
विदुरस्य शरीरं तु तथैव स्तब्धलोचनम् ।	028a  
वृक्षाश्रितं तदा राजा ददर्श गतचेतनम् ॥	028c  
बलवन्तं तथाऽऽत्मानं मेने बहुगुणं तदा ।	029a  
धर्मराजो महातेजास्तच्च सस्मार पाण्डवः ॥	029c  
पौराणामात्मनः सर्वं भविष्यं च विशाम्पते ।	030a  
योगधर्मं महातेजा व्यासेन कथितं यथा ॥	030c  
धर्मराजश्च तत्रैनं सञ्चस्कारयिषुस्तदा ।	031a  
दग्धुकामोऽभवद्विद्वानथ वागभ्यभाषत ॥	031c  
भोभो राजन्न दग्धव्यमेतद्विदुरसञ्ज्ञकम् ।	032a  
कलेबरमिहैवं ते धर्म एष सनातनः ॥	032c  
लोको वैकर्तनो नाम भविष्यत्यस्य भारत ।	033a  
यतिधर्ममवाप्तोऽसौ नैष शोच्यः परन्तप ॥	033c  
इत्युक्तो धर्मराजः स विनिवृत्य ततः पुनः ।	034a  
राज्ञो वैचित्रवीर्यस्य तत्सर्वं प्रत्यवेदयत् ॥	034c  
ततः स राजा धृतिमान्स च सर्वो जनस्तदा ।	035a  
भीमसेनादयश्चैव परं विस्मयमागताः ॥	035c  
तच्छ्रुत्वा प्रीतिमान्राजा भूत्वा धर्मजमब्रवीत् ।	036a  
आपो मूलं फलं चैव ममेदं प्रतिगृह्यताम् ॥	036c  
यदन्नो हि नरो राजंस्तदन्नोऽस्यातिथिः स्मृतः ।	037a  
इत्युक्तः स तथेत्येवं प्राह धर्मात्मजो नृपम् ॥	037c  
फलं मूलं च बुभुजे राज्ञा दत्तं सहानुजः ।	038a  
ततस्ते वृक्षमूलेषु कृतवासपरिग्रहाः ।	038c  
तां रात्रिमवसन्सर्वे फलमूलजलाशनाः ॥ ॥	038e  

इति श्रीमन्महाभारते आश्रमवासिकपर्वणि आश्रमवासपर्वणि अष्टाविंशोऽध्यायः ॥ 28 ॥

15-28-4 कच्चिदायाननुच्छिद्येति क.पाठः ॥ 15-28-8 जामयः सौभाग्यवत्यः ॥ 15-28-18 वीटा पाषाणकवलः । वनदिग्धाङ्गो वानरैरुपलक्षित इति थ.पाठः ॥ 15-28-29 तच्च स्वस्य विदुरस्य च एकस्यैव धर्मस्यांशाज्जातत्वं सस्मार ॥ 15-28-30 योगधर्मं सस्मारेत्यनुषज्यते ॥ 15-28-31 सञ्चस्कारयिषुः संस्कारं लम्भयितुमिच्छुः ॥ 15-28-33 लोकास्सान्तानिकानाम भविष्यन्त्यस्येति झ.पाठः । यतिधर्मो दाहाद्ययोग्यत्वम् ॥
