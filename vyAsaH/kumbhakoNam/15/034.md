अध्यायः 034

व्यासेन निशायां गङ्गाजलावगाहनेन समाह्वाने पुरा समरनिहतैः कुरुपाण्डवोभयपक्षीयैः सर्वैः स्वस्वाभरणायुधवाहनादिभिः सह सलिलादुद्गम्य तीरोत्तरणम् ॥ 1 ॥ धृतराष्ट्रेण व्यासप्रसादलब्धदिव्यचक्षुषा दुर्योधनादीनां सर्वेषामवलोकनम् ॥ 2 ॥

वैशम्पायन उवाच ।	001  
ततो निशायां प्राप्तायां कृतसायाह्निकक्रियाः ।	001a  
व्यासमभ्यगमन्सर्वे ये तत्रासन्समागताः ॥	001c  
धृतराष्ट्रस्तु धर्मात्मा पाण्डवैः सहितस्तदा ।	002a  
शुचिरेकमनाः सार्धमृषिभिस्तैरुपाविशत् ॥	002c  
गान्धार्या सह नार्यस्तु सहिताः समुपाविशन् ।	003a  
पौरजानपदश्चापि जनः सर्वो यथा वयः ॥	003c  
ततो व्यासो महातेजाः पुण्यं भागीरथीजलम् ।	004a  
अवतीर्याजुहावाथ सर्वाल्ँलोकान्महामुनिः ॥	004c  
पाण्डवानां च ये योधाः कौरवाणां च सर्वशः ।	005a  
राजानश्च महाभागा नानादेशनिवासिनः ।	005c  
\'प्रतीक्ष्य तस्थुस्ते सर्वे तेषामागमनं प्रति ॥\'	005e  
ततः सुतुमुलः शब्दो जलान्ते जनमेजय ।	006a  
प्रादुरासीद्यथायोगं कुरुपाण्डवसेनयोः ॥	006c  
ततस्ते पार्थिवाः सर्वे भीष्मद्रोणपुरोगमाः ।	007a  
ससैन्याः सलिलात्तस्मात्समुत्तस्थुः सहस्रशः ॥	007c  
विराटद्रुपदौ चैव सहपुत्रौ ससैनिकौ ।	008a  
द्रौपदेयाश्च सौभद्रो राक्षसश्च घटोत्कचः ॥	008c  
कर्णदुर्योधनौ चैव शकुनिश्च महारथः ।	009a  
दुःशासनादयश्चैव धार्तराष्ट्रा महाबलाः ॥	009c  
जारासन्धिर्भगदत्तो जलसन्धश्च वीर्यवान् ।	010a  
भूरिश्रवाः शलः शल्यो वृषसेनश्च सानुजः ॥	010c  
लक्ष्मणो राजपुत्रश्च धृष्टद्युम्नस्सहात्मजः ।	011a  
शिखण्डिपुत्राः सर्वे च धृष्टकेतुश्च सानुजः ॥	011c  
अचलो वृषकश्चैव राक्षसश्चाप्यलायुधः ।	012a  
बाह्लिकः सोमदत्तश्च चेकितानश्च पार्थिवः ॥	012c  
एते चान्ये च बहवो बहुत्वाद्ये न कीर्तिताः ।	013a  
सर्वे भासुरदेहास्ते समुत्तस्थुर्जलात्ततः ॥	013c  
यस्य वीरस्य यो वेषो यो ध्वजो यच्च वाहनम् ।	014a  
यद्वर्म यत्प्रहरणं तेन तेन स दृश्यते ॥	014c  
दिव्याम्बरधराः सर्वे सर्वे भ्राजिष्णुकुण्डलाः ।	015a  
निर्वैरा निरहङ्कारा विगतक्रोधमत्सराः ॥	015c  
गन्धर्वैरुपगीयन्तः स्तूयमानाश्च बन्दिभिः ।	016a  
दिव्यमाल्यस्रजोपेतास्तथा दिव्याप्सरोवृताः ॥	016c  
धृतराष्ट्रस्य च तदा दिव्यं चक्षुर्नराधिप ।	017a  
मुनिः सत्यवतीपुत्रः प्रीतः प्रादात्तपोबलात् ॥	017c  
दिव्यज्ञानबलोपेता गान्धारी च यशस्विनी ।	018a  
ददर्श पुत्रांस्तान्सर्वान्ये चान्येऽपि मृधे हताः ॥	018c  
तदद्भुतमचिन्त्यं च सुमहद्रोमहर्षणम् ।	019a  
विस्मितः स जनः सर्वो ददर्शानिमिषेक्षणः ॥	019c  
तदुत्सवमहोदग्रं हृष्टनारीनराकुलम् ।	020a  
आश्चर्यभूतं ददृशे चित्रं पटगतं यथा ॥	020c  
धृतराष्ट्रस्तु तान्सर्वान्पश्यन्दिव्येन चक्षुषा ।	021a  
मुमुदे भरतश्रेष्ठ प्रसादात्तस्य वै मुनेः ॥ ॥	021c  

इति श्रीमन्महाभारते आश्रमवासिकपर्वणि पुत्रदर्शनपर्वणि चतुस्त्रिंशोऽध्यायः ॥ 34 ॥
