अध्यायः 051
	
देवलजैगीषव्ययोश्चरित्रकीर्तनम् ॥ 1 ॥ बलभद्रस्यादित्यतीर्थात्सोमतीर्थगमनम् ॥ 2 ॥

वैशम्पायन उवाच ।	001  
तस्मिन्नेव तु धर्मात्मा वसति स्म तपोधनः ।	001a  
गार्हिस्थ्यं धर्ममास्थाय ह्यसितो देवलः पुरा ॥	001c  
धर्मनित्यः शुचिर्दान्तो यज्ञशीलो महातपाः ।	002a  
कर्मणा मनसा वाचा समः सर्वेषु जन्तुषु ॥	002c  
अक्रोधनो महाराज तुल्यनिन्दात्मसंस्तुतिः ।	003a  
प्रियाप्रिये तुल्यवृत्तिर्यमवत्समदर्शनः ॥	003c  
काञ्चने लोष्ठके चैव समदर्शी महातपाः ।	004a  
देवानपूजयन्नित्यमतिथींश्च द्विजैः सह ।	004c  
ब्रह्मचर्यरतो नित्यं सदा धर्मपरायणः ॥	004e  
ततोऽभ्येत्य महाभाग योगमास्थाय भिक्षुकः ।	005a  
जैगीषव्यो मुनिर्धीमांस्तस्मिंस्तीर्थे समाहितः ॥	005c  
देवलस्याश्रमे राजन्न्यवसत्स महाद्युतिः ।	006a  
योगनित्यो महाराज सिद्धिं प्राप्तो महातपाः ॥	006c  
तं तत्र वसमानं तु जैगीषव्यं महामुनिम् ।	007a  
देवलो दर्शयन्नेव नैवायुञ्जत धर्मतः ॥	007c  
एवं तयोर्महाराज दीर्घकालो व्यतिक्रमत् ॥	008ac  
जैगीषव्यो मुनिस्तं तु ददर्शाथ स केवलम् ।	009a  
आहारकाले मतिमान्परिव्राड् जमेजय ॥	009c  
उपातिष्ठत धर्मज्ञो भैक्षकाले स देवलम् ।	010a  
स दृष्ट्वा भिक्षुरूपेण प्राप्तं तत्र महामुनिम्	010c  
गौरवं परमं चक्रे प्रीतिं च विपुलां तथा ॥	010e  
देवलस्तु यथाशक्ति पूजयामास भारत ।	011a  
ऋषिदृष्टेन विधिना समा बहीः समाहितः ॥	011c  
कदाचित्तस्य नृपते देवलस्य महात्मनः ।	012a  
चिन्ता सुमहती जाता मुनिं दृष्ट्वा महाद्युतिम् ॥	012c  
समास्तु समतिक्रान्ता बह्व्यः पूजयतो मम ।	013a  
न चायमलसो भिक्षुरभ्यभाषत किञ्चन ॥	013c  
एवं विगणयन्नेव स जगाम महोदधिम् ।	014a  
अन्तरिक्षचरः श्रीमान्कलशं गृह्य देवलः ॥	014c  
गच्छन्नेव स धर्मात्मा समुद्रं सरितां परिम् ।	015a  
जैगीषव्यं ततोऽपश्यद्गतं प्रागेव भारत ॥	015c  
ततः सविस्मयश्चिन्तां जगामाथामितप्रभः ।	016a  
कथं भिक्षुरचं प्राप्तः समुद्रे स्नात एव च ॥	016c  
इत्येवं चिन्तयामास महर्षिरसितस्तदा ।	017a  
स्नात्वा समुद्रे विधिवच्छुचिर्जप्यं जजाप सः ॥	017c  
कृतजप्याह्निकः श्रीमानाश्रमं च जगाम ह ।	018a  
कलशं जलपूर्णं वै गृहीत्वा जनमेजय ॥	018c  
ततः स प्रविशन्नेव स्वमाश्रमपदं मुनिः ।	019a  
आसीनमाश्रमे तत्र जैगीषव्यमपश्यत ॥	019c  
न व्याहरति चैवैनं जैगीषव्यः कथञ्चन ।	020a  
काष्ठभूतोऽऽश्रमपदे वसति स्म महातपाः ॥	020c  
तं दृष्ट्वा चाप्लुतं तोये सागरे सागरोपमम् ।	021a  
प्रविष्टमाश्रमं चापि पूर्वमेव ददर्श सः ॥	021c  
असितो देवलो राजंश्चिन्तयामास बुद्धिमान् ।	022a  
दृष्ट्वा प्रभावं तपसो जैगीषव्यस्य योगजम् ॥	022c  
चिन्तयामास राजेन्द्र तदा स मुनिसत्तमः ।	023a  
मया दृष्टः समुद्रे च आश्रमे च कथं न्वयम् ॥	023c  
एवं विगणयन्नेव स मुनिर्मन्त्रपारगः ।	024a  
उत्पपाताश्रमात्तस्मादन्तरिक्षं विशाम्पते ।	024c  
जिज्ञासार्थं तदा भिक्षोर्जैगीषव्यस्य देवलः ॥	024e  
सोऽन्तरिक्षचरान्सिद्धान्समपश्यत्समाहितान् ।	025a  
जैगीषव्यं च तैः सिद्धैः पूज्यमानमपश्यत ॥	025c  
ततोऽसितः सुसंरब्धो व्यवसायी दृढव्रतः ।	026a  
अपश्यद्वै दिवं यातं जैगीषव्यं स देवलः ॥	026c  
तस्माच्च पितृलोकं तं व्रजन्तं सोऽन्वपश्यत ।	027a  
पितृलोकाच्च तं यातं याम्यं लोकमपश्यत ॥	027c  
\'तस्मादादित्यलोकं च व्रजन्तं सोऽन्वपश्यत ।	028a  
\'तस्मादपि समुत्पत्य सोमलोकमभिष्टुतम् ।	028c  
व्रजन्तमन्वपश्यत्स जैगीषव्यं स देवलः ॥	028e  
लोकान्समुत्पतन्तं तु शुभानेकान्तयाजिनाम् ।	029a  
ततोऽग्निहोत्रिणां लोकांस्ततश्चाप्युत्पपात ह ॥	029c  
दर्शं च पौर्णमासं च ये यजन्ति तपोधनाः ।	030a  
तेभ्यः स ददृशे धीमाल्ँलोकेभ्यः पशुयाजिनाम् ।	030c  
व्रजन्तं लोकममलमपश्यद्देवपूजितम् ॥	030e  
चातुर्मास्यैर्बहुविधैर्यजन्ते ये तपोधनाः ।	031a  
तेषां स्थानं ततो यातं तथाऽग्निष्टोमयाजिनाम् ॥	031c  
अग्निष्टुतेन च तथा ये यजन्ति तपोधनाः ।	032a  
तत्स्थानमनुसम्प्राप्तमन्वपश्यत देवलः ॥	032c  
वाजपेयं क्रतुवरं तथा बहुसुवर्णकम् ।	033a  
आहरन्ति महाप्राज्ञास्तेषां लोकेष्वपश्यत ॥	033c  
यजन्ते राजसूयेन पुण्डरीकेण चैव ये ।	034a  
तेषां लोकेष्वपश्यच्च जैगीषव्यं स देवलः ॥	034c  
अश्वमेधं क्रतुवरं नरमेधं तथैव च ।	035a  
आहरन्ति नरश्रेष्ठास्तेषां लोकेष्वपश्यत ॥	035c  
सर्वमेधं च दुष्प्रापं तथा सौत्रामणिं च ये ।	036a  
तेषां लोकेष्वपश्यच्च जैगीषव्यं स देवलः ॥	036c  
द्वादशाहैश्च सत्रैश्च यजन्ते विविधैर्नृप ।	037a  
तेषां लोकेष्वपश्यच्च जैगीषव्यं स देवलः ॥	037c  
मैत्रावरुणयोर्लोकानादित्यानां तथैव च ।	038a  
सलोकतामनुप्राप्तमपश्यत ततोऽसितः ॥	038c  
रुद्राणां च वसूनां च स्थानं यच्च बृहस्पतेः ।	039a  
तानि सर्वाण्यतीतं च समपश्यत्ततोऽसितः ॥	039c  
आरुह्य च गवां लोकं प्रयान्तं ब्रह्मसत्रिणाम् ।	040a  
लोकानपश्यद्गच्छन्तं जैगीषव्यं ततोऽसितः ॥	040c  
त्रील्ँलोकान्प्रवरान्विप्रमुत्पतन्तं स्वतेजसा ।	041a  
पतिव्रतानां लोकांश्च व्रजन्तं सोऽन्वपश्यत ॥	041c  
ततो मुनिवरं भूयो जैगीषव्यमथासितः ।	042a  
नान्वपश्यत लोकस्थमन्तर्हितमरिन्दम ॥	042c  
सोऽचिन्तयन्महाभागो जैगीषव्यस्य देवलः ।	043a  
प्रभावं सुव्रतत्वं च सिद्धिं योगस्य चातुलाम् ॥	043c  
असितोऽपृच्छत तदा सिद्धाल्ँलोकेषु सत्तमान् ।	044a  
प्रयतः प्राञ्जलिर्भूत्वा धीरस्तान्ब्रह्मचारिणः ॥	044c  
जैगीषव्यं न पश्यामि तं शंसन्तु तपोधनाः ।	045a  
एतदिच्छाम्यहं श्रोतुं परं कौतूहलं हि मे ॥	045c  
सिद्धा ऊचुः ।	046  
शृणु देवल भूतार्थं शंसतां नो दृढव्रत ।	046a  
जैगीषव्यो गतो लोकं शाश्वतं ब्रह्मणोक्षयम् ॥	046c  
वैशम्पायन उवाच ।	047  
स श्रुत्वा वचनं तेषां सिद्धानां ब्रह्मचारिणाम् ।	047a  
असितो देवलस्तूर्णमुत्पपात पपात च ॥	047c  
ततः सिद्धास्त ऊचुर्हि देवलं पुनरेव ह ।	048a  
न देवलगतिस्तत्र तव गन्तुं तपोधन ।	048c  
ब्रह्मणः सदने विप्र जैगीषव्यो यदाप्तवान् ॥	048e  
वैशम्पायन उवाच ।	049  
तेषां तद्वचनं श्रुत्वा सिद्धानां देवलः पुनः ।	049a  
आनुपूर्व्येण लोकांस्तान्सर्वानवततार ह ॥	049c  
स्वमाश्रमपदं पुण्यमाजगाम पतङ्गवत् ।	050a  
प्रविशन्नेव चापश्यज्जैगीषव्यं स देवलः ॥	050c  
ततो बुद्ध्या व्यगणयद्देवलो धर्मयुक्तया ।	051a  
दृष्ट्वा प्रभावं तपसो जैगीषव्यस्य योगजम् ॥	051c  
ततोऽब्रविन्महात्मानं जैगीषव्यं स देवलः ।	052a  
विनयावनतो राजन्नुपसर्प्य महामुनिम् ।	052c  
मोक्षधर्मं समास्थातुमिच्छेयं भगवन्नहम् ॥	052e  
तस्य तद्वचनं श्रुत्वा उपदेशं चकार सः ।	053a  
विधिं योगस्य परमं कार्याकार्यस्य शास्त्रतः ॥	053c  
सन्न्यासे कृतबुद्धिं तं ततो दृष्ट्वा महातपाः ।	054a  
सर्वाश्चास्य क्रियाश्चक्रे विधिदृष्टेन कर्मणा ॥	054c  
सन्न्यासे कृतबुद्धिं तं भूतानि पितृभिः सह ।	055a  
ततो दृष्ट्वा प्ररुरुदुः कोऽस्मान्संविभजिष्यति ॥	055c  
देवलस्तु वचः श्रुत्वा भूतानां करुणं तथा ।	056a  
दिशो दश व्याहरतां मोक्षं त्यक्तुं मनो दधे ॥	056c  
ततस्तु फलमूलानि पवित्राणि च भारत ।	057a  
पुष्पाण्योषधयश्चैव रोरूयन्ते सहस्रशः ॥	057c  
पुनर्नो देवलः क्षुद्रो नूनं छेत्स्यति दुर्मतिः ।	058a  
अभयं सर्वभूतेभ्यो यो दत्त्वा नावबुध्यते ॥	058c  
ततो भूयो व्यगणयत्स्वबुद्ध्या मुनिसत्तमः ।	059a  
मोक्षे गार्हस्थ्यधर्मे वा किन्नु श्रेयस्करं भवेत् ॥	059c  
इति निश्चित्य मनसा देवलो राजसत्तम ।	060a  
त्यक्त्वा गार्हस्थ्यधर्मं स मोक्षधर्ममरोचयत् ॥	060c  
एवमादीनि सञ्चिन्त्य देवलो निश्चयान्वितः ।	061a  
प्राप्तवान्परमां सिद्धिं परं योगं च भारत ॥	061c  
ततो देवाः समागम्य बृहस्पतिपुरोगमाः ।	062a  
जैगीषव्यं तपश्चास्य प्रशंसन्ति तपस्विनः ॥	062c  
अथाब्रवीदृषिवरो देवान्वै नारदस्तथा ।	063a  
जैगीषव्ये तपो नास्ति विस्मापयति योऽसितम् ॥	063c  
तमेवंवादिनं धीरं प्रत्यूचुस्ते दिवौकसः ।	064a  
नैवमित्येव शंसन्तो जैगीषव्यं महामुनिम् ॥	064c  
नातः परतरं किञ्चित्तुल्यमस्ति प्रभावतः ।	065a  
तेजसस्तपसश्चास्य योगस्य च महात्मनः ॥	065c  
एवं प्रभावो धर्मात्मा जैगीषव्यस्तथाऽसितः ।	066a  
तयोरिदं स्थानवरं तीर्थं चैव महात्मनोः ॥	066c  
तत्राप्युपस्पृश्य ततो महात्मा दत्त्वा च वित्तं हलभृद्द्विजेभ्यः ।	067a  
अवाप्य धर्मं परमार्थकर्मा जगाम सोमस्य महत्सुतीर्थम् ॥ ।	067c  
	
इति श्रीमन्महाभारते शल्यपर्वणि ह्रदप्रवेशपर्वणि एकपञ्चाशत्तमोऽध्यायः ॥ 51 ॥

9-51-7 नैवामुञ्चत धर्मतः इति छ.पाठः ॥ 9-51-8 व्यतिक्रमत् व्यत्यक्रामत् ॥ 9-51-16 असितप्रभ इति छ.पाठः ॥ 9-51-46 भूतार्थं यथाभूतार्थम् ॥ 9-51-47 उत्पपात ब्रह्मलोकं गन्तुमिति शेषः । पपात च गगनात् ॥ 9-51-54 सर्वाः क्रिया उत्सर्गेष्ट्यादयः ॥ 9-51-56 मोक्षं सन्न्यासं त्यक्तुं मनो दधे । उत्सृष्टानामग्नीनां पुनराधानं कर्तुमैच्छत् ॥ 9-51-66 असितो देवलः ॥
