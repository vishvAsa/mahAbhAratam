अध्यायः 018

सङ्कुलयुद्धम् ॥ 1 ॥

सञ्जय उवाच ।	001  
पातिते युधि दुर्धर्षे मद्रराजे महारथे ।	001a  
तावकास्तव पुत्राश्च प्रायशो विमुखाऽभवन् ॥	001c  
वणिजो नावि भिन्नायां यथागाधे महार्णवे ।	002a  
अपारे पारमिच्छन्तो हते शूरे महात्मनि ॥	002c  
मद्रराजे महाराज वित्रस्ताः शरविक्षताः ।	003a  
अनाथा नाथमिच्छन्तो मृगाः सिंहार्दिता इव ॥	003c  
वृषा यथा भग्नशृङ्गाः शीर्णदन्ता यथा गजाः ।	004a  
मध्याह्ने प्रत्यपायाम निर्जिताऽजातशत्रुणा ॥	004c  
न संस्थातुमनीकानि न च राजन्पराक्रमे ।	005a  
आसीद्बुद्धिर्हते शल्ये तव योधस्य कस्यचित् ॥	005c  
भीष्मे द्रोणे च निहते सूतपुत्रे च पातिते ।	006a  
यद्दुःखं तव योधानां भयं चासीद्विशाम्पते ॥	006c  
तद्भयं स च नः शोको भूय एवाभ्यवर्तत ।	007a  
निराशाश्च जये राजन्हते शल्ये महारथे ॥	007c  
हतप्रवीरा विध्वस्ता निकृत्ताश्च शितैः शरैः ।	008a  
मद्रराजे हते राजन्योधास्ते प्राद्रवन्भयात् ॥	008c  
अश्वानन्ये गजानन्ये रथानन्ये महारथाः ।	009a  
आरुह्य जवसम्पन्नाः पादाताः प्राद्रवंस्तथा ॥	009c  
द्विसाहस्राश्च महातङ्गा गिरिरूपाः प्रहारिणः ।	010a  
सम्प्राद्रवन्हते शल्ये अङ्कुशाङ्गुष्ठनोदिताः ॥	010c  
ते रणाद्भरतश्रेष्ठ तावकाः प्राद्रवन्दिशः ।	011a  
धावतश्चाप्यपश्याम श्वसमानाञ्शराहतान् ॥	011c  
तान्प्रभग्नान्हतान्दृष्ट्वा हतोत्साहान्पराजितान् ।	012a  
अभ्यवर्तन्त पाञ्चालाः पाण्डवाश्च जयैषिणः ॥	012c  
बाणशब्दरवाश्चापि सिंहनादाश्च पुष्कलाः ।	013a  
शङ्खशब्दश्च शूराणां दारुणः समपद्यत ॥	013c  
दृष्ट्वा तु कौरवं सैन्यं भयत्रस्तं प्रविद्रुतम् ।	014a  
अन्योन्यं समभाषन्त पाञ्चालाः पाण्डवैः सह ॥	014c  
अद्य राजा सत्यधृतिर्हतामित्रो युधिष्ठिरः ।	015a  
अद्य दुर्योधनो हीनो दीप्तया नृपतिश्रिया ॥	015c  
अद्य श्रुत्वा हतं पुत्रं धृतराष्ट्रो जनेश्वरः ।	016a  
निःसञ्ज्ञः पतितो भूमौ किल्बिषं प्रतिपत्स्यते ॥	016c  
अद्य जानाति बीभत्सुं समर्थं स्वधन्विनाम् ।	017a  
अद्यात्मानं च दुर्मेधा गर्हयिष्यति पापकृत् ॥	017c  
अद्य क्षत्तुर्वचः सत्यं स्मरतां ब्रुवतो हितम् ।	018a  
अद्यप्रभृति पार्थं च प्रेष्यभूत इवाचरन् ।	018c  
विजानातु नृपो दुःखं यत्प्राप्तं पाण्डुनन्दनैः ॥	018e  
अद्य कृष्णस्य माहात्म्यं विजानातु महीपतिः ।	019a  
अद्यार्जुनधनुर्घोषं घोरं जानातु संयुगे ॥	019c  
अत्त्राणां च बलं सर्वं बाह्वोश्च बलमाहवे ।	020a  
\'पुत्राणां च वधं घोरं भीमेन श्रोष्यते नृपः\' ॥	020c  
अद्य ज्ञास्यति भीमस्य बलं घोरं महात्मनः ।	021a  
हते दुर्योधने युद्धे शक्रेणेव तु शम्बरे ॥	021c  
यत्कृतं भीमसेनेन दुःशासनवधे तदा ।	022a  
कोऽन्यः कर्ताऽस्ति तल्लोके ऋते भीमान्महाबलात् ।	022c  
अद्य ज्येष्ठस्य जानीतां पाण्डवस्य पराक्रमम् ।	023a  
मद्रराजं हतं श्रुत्वा देवैरपि सुदुःसहम् ॥	023c  
अद्य ज्ञास्यति सङ्ग्रामे माद्रीपुत्रौ सुदुःसहौ ।	024a  
निहते सौबले वीरे गान्धारेषु च सर्वशः ॥	024c  
कथं जयो न तेषां स्याद्येषां योद्धा धनञ्जयः ।	025a  
सात्यकिर्भीमसेनश्च धृष्टद्युम्नश्च पार्षतः ॥	025c  
द्रौपद्यास्तनयाः पञ्च माद्रीपुत्रौ च पाण्डवौ ।	026a  
शिखण्डी च महेष्वासो राजा चैव युधिष्ठिरः ॥	026c  
येषां च जगतो नाथो नाथः कृष्णो जनार्दनः ।	027a  
कथं तेषां जयो न स्याद्येषां धर्मो व्यपाश्रयः ॥	027c  
\'लाभस्तेषां जयस्तेषां कुतस्तेषां पराभवः ।	028a  
येषां नाथो हृषीकेशः सर्वलोकविभुर्हरिः\' ॥	028c  
भीष्मं द्रोणं च कर्णं च मद्रराजानमेव च ।	029a  
तथाऽन्यान्नृपतीन्वीराञ्शतशोऽथ सहस्रशः ॥	029c  
कोऽन्यः शक्तो रणे जेतुमृते पार्थाद्युधिष्ठिरात् ।	030a  
यस्य नाथो हृषीकेशः सदा सत्ययशोनिधिः ॥	030c  
इत्येवं वदमानास्ते हर्षेण महता युताः ।	031a  
प्रभग्नांस्तावकान्योधान्संहृष्टाः पृष्ठतोऽन्वयुः ॥	031c  
धनञ्जयो रथानीकमभ्यवर्तत वीर्यवान् ।	032a  
माद्रीपुत्रौ च शकुनिं सात्यकिश्च महारथः ॥	032c  
तान्प्रेक्ष्य द्रवतः सर्वान्भीमसेनभयार्दितान् ।	033a  
दुर्योधनस्तदा सूतमब्रवीद्विस्मयन्निव ॥	033c  
मामतिक्रमते पार्थो धनुष्पाणिमवस्थितम् ।	034a  
जघने सर्वसैन्यानां शनैरश्वान्प्रचोदय ॥	034c  
जघने युध्यमानं हि कौन्तेयो मां न संशयः ।	035a  
नोत्सहेदभ्यतिक्रान्तुं वेलामिव महोदधिः ॥	035c  
पश्य सैन्यं महत्सूत पाण्डवैः समभिद्रुतम् ।	036a  
सैन्यरेणुं समुद्भूतं पश्य चैनं समन्ततः ॥	036c  
सिंहनादांश्च बहुशः शृणु घोरान्भयावहान् ।	037a  
तस्माद्याहि शनैः सूत जघनं परिपालय ॥	037c  
मयि स्थिते च समरे निरुद्धेषु च पाण्डुषु ।	038a  
पुनरावर्तते तूर्णं मामकं बलमोजसा ॥	038c  
तच्छ्रुत्वा तव पुत्रस्य शूरस्य सदृशं वचः ।	039a  
सारथिर्हेमसञ्छन्नाञ्शरैरश्वानचोदयत् ॥	039c  
गजाश्वरथिभिर्हीनास्त्यक्तात्मानः पदातयः ।	040a  
एकविंशतिसाहस्राः संयुगायावतस्थिरे ॥	040c  
नानादेशसमुद्भूता नानारञ्जितवाससः ।	041a  
अवस्थितास्तदा योधाः प्रार्थयन्तो महद्यशः ॥	041c  
तेषामापततां तत्र संहृष्टानां परस्परम् ।	042a  
सम्मर्दः सुमहाञ्चज्ञे घोररूपो भयानकः ॥	042c  
भीमसेनं तदा राजन्धृष्टद्युम्नं च पार्षतम् ।	043a  
बलेन चतुरङ्गेण नानादेश्यानवारयत् ॥	043c  
भीममेवाभ्यवर्तन्त रणेऽन्ये तु पदातयः ।	044a  
प्रक्ष्वेड्यास्फोट्य संहृष्टा वीरलोकं यियासवः ॥	044c  
आसाद्य भीमसेनं तु संरब्धा युद्धदुर्मदाः ।	045a  
धार्तराष्ट्रा विनेदुर्हि नान्यामकथनयन्कथाम् ।	045c  
परिवार्य रणे भीमं निजघ्नुस्ते समन्ततः ॥	045e  
स वध्यमानः समरे पदातिगणसंवृतः ।	046a  
न चचाल ततः स्थानान्मैनाक इव पर्वतः ॥	046c  
ते तु क्रुद्धा महाराज पाण्डवस्य महारथम् ।	047a  
निग्रहीतुं प्रवृत्ता हि योधांश्चान्यानवारयन् ॥	047c  
अक्रुध्यत रणे भीमस्तैस्तदा पर्यवस्थितैः ।	048a  
सोऽवतीर्य रथात्तूर्णं पदातिः समवस्थितः ॥	048c  
जातरूपप्रतिच्छन्नां प्रगृह्य महतीं गदाम् ।	049a  
अवधीत्तावकान्योधान्दण्डपाणिरिवान्तकः ॥	049c  
रथाश्वविप्रहीणांस्तु तान्भीमो गदया बली ।	050a  
एकविंशतिसाहस्रान्पदातीन्समपोथयत् ॥	050c  
हत्वा तत्पुरुषानीकं भीमः सत्यपराक्रमः ।	051a  
धृष्टद्युम्नं पुरस्कृत्य न चिरात्प्रत्यदृश्यत ॥	051c  
पादाता निहता भूमौ शिश्यिरे रुधिरोक्षितः ।	052a  
सम्भग्ना इव वातेन कर्णिकाराः सुपुष्पिताः ॥	052c  
नानाशस्त्रसमायुक्ता नानाकुण्डलधारिणः ।	053a  
नानाजात्या हतास्तत्र नानादेशसमागताः ॥	053c  
पताकाध्वजसञ्छन्नं पदातीनां महद्बलम् ।	054a  
निकृत्तं विबभौ रौद्रं घोररूपं भयावहम् ॥	054c  
युधिष्ठिरपुरोगाश्च सहसैन्या महारथाः ।	055a  
अभ्यधावन्महात्मानं पुत्रं दुर्योधनं तव ॥	055c  
ते सर्वे तावकान्दृष्ट्वा महेष्वासान्पराङ्मुखान् ।	056a  
नाभ्यवर्तन्त ते पुत्रं वेलामिव महोर्मयः ॥	056c  
तदद्भुतमपश्याम तव पुत्रस्य पौरुषम् ।	057a  
यदेकं सहिताः पार्था न शेकुरतिवर्तितुम् ॥	057c  
नातिदूरापयातं तु कृतबुद्वि पलायने ।	058a  
दुर्योधनः स्वकं सैन्यमब्रवीद्भृशविक्षतम् ॥	058c  
न तं देशं प्रपश्यामि पृथिव्यां पर्वतेषु च ।	059a  
यत्र यातान्न वा हन्युः पाण्डवाः किं सृतेन वः ॥	059c  
अल्पं च बलमेतेषां कृष्णौ च भृशविक्षतौ ।	060a  
यदि सर्वेऽत्र तिष्ठामो ध्रुवं नो विजयो भवेत् ॥	060c  
विप्रयातांस्तु वो भिन्नान्पाण्डवाः कृतविप्रियाः ।	061a  
अनुयाय हनिष्यन्ति श्रेयान्नः समरे वधः ॥	061c  
शृण्वन्तु क्षत्रियाः सर्वे यावन्तोऽत्र समागताः ।	062a  
यदा शूरं च भीरुं च मारयत्यन्तकः सदा ॥	062c  
को नु मूढो न युध्येत पुरुषः क्षत्रियो ध्रुवम् ।	063a  
श्रेयान्नो भीमसेनस्य क्रुद्धस्याभिमुखे स्थितः ॥	063c  
सुखः साङ्ग्रामिको मृत्युर्दुःखो व्याधिजरादिभिः ।	064a  
मर्त्येनावश्यमर्तव्यं गृहेष्वपि कदाचन ॥	064c  
युध्यतः क्षत्रधर्मेण मृत्युरेष सनातनः ।	065a  
हत्वेह सुखमाप्नोति हतः प्रेत्य महत्फलम् ॥	065c  
न युद्धधर्माच्छ्रेयान्वै पन्थाः स्वर्गस्य कौरवाः ।	066a  
अचिरेणैव ताल्ँलोकान्हतो युद्धे समश्नुते ॥	066c  
श्रुत्वा तद्वचनं तस्य पूजयित्वा च पार्थिवाः ।	067a  
पुनरेवाभ्यवर्तन्त पाण्डवानाततायिनः ॥	067c  
तानापतत एवाशु व्यूढानीकाः प्रहारिणः ।	068a  
प्रत्युद्ययुस्तदा पार्था जयगृद्धाः प्रमन्यवः ॥	068c  
धनञ्जयो रथेनाजावभ्यवर्तत वीर्यवान् ।	069a  
विश्रुतं त्रिषु लोकेषु व्याक्षिपन्गाण्डिवं धनुः ॥	069c  
माद्रीपुत्रौ च शकुनिं सात्यकिश्च महाबलः ।	070a  
जवेनाभ्यपतन्हृष्टा यत्ता वै तावकं बलम् ॥ ॥	070c  

इति श्रीमन्महाभारते शल्यपर्वणि शल्यवधपर्वणि अष्टादशदिवसयुद्धे अष्टादशोऽध्यायः ॥ 18 ॥

9-18-34 न मातिक्रमते पाथः इति ङ. पाठः । न मानसस्यते इति क.पाठः ॥
