अध्यायः 033

भीमेन युधिष्ठिरम्प्रति नीतिव्युत्पादनपूर्वकं युद्धेन राज्याहरणकर्तव्यत्वोक्तिः ॥ 1 ॥

KK03-02-033-001  	वैशम्पायन उवाच   
KK03-02-033-001a  	याज्ञसेन्या वचः श्रुत्वा भीमसेनो ह्यमर्षणः ।  
निश्वसन्नुपसङ्गम्य क्रुद्धो राजानमब्रवीत् ॥	KK03-02-033-001c  
राजन्सत्पदवीं धर्म्यां व्रज सत्पुरुषोचिताम् ।	KK03-02-033-002a  
धर्मकामार्थहीनानां किं नो वस्तुं तपोवने ॥	KK03-02-033-002c  
नैव धर्मेण तद्राज्यं नार्जवेण न चौजसा ।	KK03-02-033-003a  
अक्षकूटमधिष्ठाय हृतं दुर्योधनेन वै ॥	KK03-02-033-003c  
गोमायुनेव सिंहानां दिर्बलेन बलीयसाम् ।	KK03-02-033-004a  
आमिषं विघसाशेन तद्वद्राज्यं हि नो हृतम् ॥	KK03-02-033-004c  
धर्मलेशप्रतिच्छन्नः प्रभवं धर्मकामयोः ।	KK03-02-033-005a  
अर्थमुत्सृज्य किं राजन्दुःखेन परितप्यसे ॥	KK03-02-033-005c  
भवतोऽनुविधानेन राज्यं नः पश्यतां हृतम् ।	KK03-02-033-006a  
अहार्यमपि शक्रेण गुप्तं गाण्डीवधन्वना ॥	KK03-02-033-006c  
कुणीनामिव बिल्वानि पङ्गूनामिव धेनवः ।	KK03-02-033-007a  
हृतमैश्वर्यमस्माकं जीवतां भवतः कृते ॥	KK03-02-033-007c  
भवतः प्रियमित्येवं महद्व्यसनमीदृशम् ।	KK03-02-033-008a  
धर्मकामे प्रतीतस्य प्रतिपन्नाः स्म भारत ॥	KK03-02-033-008c  
कर्शयामः स्वमित्राणि नन्दयामश्च शात्रवान् ।	KK03-02-033-009a  
आत्मानं भवतः शास्त्रैर्नियम्य भरतर्षभ ॥	KK03-02-033-009c  
यद्वयं न तदैवैतान्धार्तराष्ट्रान्निहन्म हि ।	KK03-02-033-010a  
भवतः शास्त्रमादाय तन्नस्तपति दुष्कृतम् ॥	KK03-02-033-010c  
अथैनामन्ववेक्षस्व मृगचर्यामिवात्मनः ।	KK03-02-033-011a  
अवीराचरितां राजन्नबलस्थैर्निषेविताम् ॥	KK03-02-033-011c  
यां न कृष्णो न बीभत्सुर्नाभिमन्युर्न सृञ्जयाः ।	KK03-02-033-012a  
न चाहमभिनन्दामि न च माद्रीसुतावुभौ ॥	KK03-02-033-012c  
भवान्धर्मो धर्म इति सततं व्रतकर्शितः ।	KK03-02-033-013a  
कच्चिद्राजन्न निर्वेदादापन्नः क्लीबजीविकाम् ॥	KK03-02-033-013c  
दुर्मनुष्या हि निर्वेदमफलं सर्वघातकम् ।	KK03-02-033-014a  
अशक्ताः श्रियमाहर्तुमात्मनः कुर्वते प्रियम् ॥	KK03-02-033-014c  
स भवान्दृष्टिमाञ्शक्तः पश्यन्नस्मासु पौरुषम् ।	KK03-02-033-015a  
आनृशंस्यपरो राजन्नात्मार्थमवबुध्यसे ॥	KK03-02-033-015c  
अस्मानमी धार्तराष्ट्राः क्षममाणानहिंसतः ।	KK03-02-033-016a  
अशक्तानेव मन्यन्ते तद्दुःखं नाहवे वधः ॥	KK03-02-033-016c  
तत्र चेद्युध्यमानानामजिह्ममनिवर्तिनाम् ।	KK03-02-033-017a  
सर्वशो हि वधः श्रेयान्प्रेत्य लोकांल्लभेमहि ॥	KK03-02-033-017c  
अथवा वयमेवैतान्निहत्य भरतर्षभ ।	KK03-02-033-018a  
आददीमहि गां सर्वां तथापि श्रेय एव नः ॥	KK03-02-033-018c  
सर्वथा कार्यमेतन्नः स्वधर्ममनुतिष्ठताम् ।	KK03-02-033-019a  
काङ्क्षतां विपुलां कीर्तिं वैरं प्रतिचिकीर्षताम् ॥	KK03-02-033-019c  
आत्मार्थं युध्यमानानां जीविते कृत्यलक्षणे ।	KK03-02-033-020a  
अन्यैरपि हृते राज्ये प्रशंसैव न गर्हणा ॥	KK03-02-033-020c  
कर्शनार्थो हि यो धर्मो विप्राणामात्मनस्तथा ।	KK03-02-033-021a  
व्यसनं नाम तद्राजन्न धर्मः स कुवर्त्म तत् ॥	KK03-02-033-021c  
सर्वथा धर्मनित्यं तु पुरुषं धर्मदुर्बलम् ।	KK03-02-033-022a  
जहतस्तात धर्मार्थौ प्रेतं दुःखसुखे यथा ॥	KK03-02-033-022c  
यस्य धर्मो हि धर्मार्थं क्लेशभाङ्न स पण्डितः ।	KK03-02-033-023a  
न स धर्मस्य वेदार्थं सूर्यस्यान्धः प्रभामिव ॥	KK03-02-033-023c  
यस्य चार्थार्थ एवार्थः स च नार्थस्य कोविदः ।	KK03-02-033-024a  
रक्ष्यते भृतकः पुण्यं यथा स्यात्तादृगेव सः ॥	KK03-02-033-024c  
अतिवेलं हि योऽर्थार्थी नेतरावनुतिष्ठति ।	KK03-02-033-025a  
स वध्यः सर्वभूतानां ब्रह्महेव जुगुप्सितः ॥	KK03-02-033-025c  
सततं यश्च कामार्थी नेतरावनुतिष्ठति ।	KK03-02-033-026a  
मित्राणि तस्य नश्यन्ति धर्मार्थाभ्यां च हीयते ॥	KK03-02-033-026c  
तस्य धर्मार्थहीनस्य कामान्ते निधनं ध्रुवम् ।	KK03-02-033-027a  
कामतो रममाणस्य मीनस्येवाम्भसः क्षये ॥	KK03-02-033-027c  
तस्माद्धर्मार्थयोर्नित्यं न प्रमान्द्यन्ति पण्डिताः ।	KK03-02-033-028a  
प्रकृतिः सा हि कामस्य पावकस्यारणिर्यथा ॥	KK03-02-033-028c  
सर्वथा धर्ममूलोऽर्थो धर्मश्चार्थपरिग्रहः ।	KK03-02-033-029a  
इतरेतरयोर्नीतौ विद्धि मेघोदधी यथा ॥	KK03-02-033-029c  
द्रव्यार्थस्पर्शसंयोगे या प्रीतिरुपजायते ।	KK03-02-033-030a  
स कामश्चित्तसङ्कल्पः शरीरं नास्य दृश्यते ॥	KK03-02-033-030c  
अर्थार्थी पुरुषो राजन्बृहन्तं धर्ममिच्छति ।	KK03-02-033-031a  
अर्थमिच्छति कामार्थी न कामादन्यमिच्छति ॥	KK03-02-033-031c  
न हि कामेन कामोऽन्यः सिध्यते फलमेव तत् ।	KK03-02-033-032a  
उपयोगात्फलस्यैव काष्ठाद्भस्मेव पण्डितः ॥	KK03-02-033-032c  
इमाञ्शकुनकान्राजन्हन्ति वैतंसिको यथा ।	KK03-02-033-033a  
एतद्रूपमधर्मस्य भूतेषु च विहिंसनम् ॥	KK03-02-033-033c  
कामाल्लोभाच्च धर्मस्य प्रवृत्तिं यो न पश्यति ।	KK03-02-033-034a  
स वध्यः सर्वभूतानां प्रेत्य चेह च दुर्मतिः ॥	KK03-02-033-034c  
व्यक्तं ते विदितो राजन्नर्थो द्रव्यपरिग्रहः ।	KK03-02-033-035a  
प्रकृतिं चापि वेत्थास्य विकृतिं चापि भूयसीम् ॥	KK03-02-033-035c  
तस्य नाशं विनाशं वा जरया मरणेन वा ।	KK03-02-033-036a  
अनर्थ इति मन्यन्ते सोयमस्मासु वर्तते ॥	KK03-02-033-036c  
इन्द्रियाणां च पञ्चानां मनसो हृदयस्य च ।	KK03-02-033-037a  
विषये वर्तमानानां या प्रीतिरुपजायते ॥	KK03-02-033-037c  
स काम इति मे बुद्धिः कर्मणां फलमुत्तमम् ।	KK03-02-033-038a  
एवमेव पृथग्दृष्ट्वा धर्मार्थौ काममेव च ॥	KK03-02-033-038c  
न धर्मपर एव स्यान्न चार्थपरमो नरः ।	KK03-02-033-039a  
न कामपरमो वा स्यात्सर्वान्सेवेत सर्वदा ॥	KK03-02-033-039c  
धर्मं पूर्वे धनं मध्ये जघन्ये काममाचरेत् ।	KK03-02-033-040a  
अहन्यनुचरेदेवमेष शास्त्रकृतो विधिः ॥	KK03-02-033-040c  
कामं पूर्वे धनं मध्ये जघन्ये धर्ममाचरेत् ।	KK03-02-033-041a  
वयस्यनुचरेदेवमेष शास्त्रकृतो विधिः ॥	KK03-02-033-041c  
धर्मं चार्थं च कामं च यथावद्वदतांवर ।	KK03-02-033-042a  
विभज्य काले कालज्ञः सर्वान्सेवेत पण्डितः ॥	KK03-02-033-042c  
मोक्षो वा परमं श्रेय एष राजन्सुखार्थिनाम् ।	KK03-02-033-043a  
प्राप्तिं वा बुद्धिमास्थाय सोपायां कुरुनन्दन ॥	KK03-02-033-043c  
तद्वाऽऽशु क्रियतां राजन्प्राप्तिर्वाप्यधिगम्यताम् ।	KK03-02-033-044a  
जीवितं ह्यातुरस्येव दुःखमन्तरवर्तिनः ॥	KK03-02-033-044c  
विदितश्चैव मे धर्मः सततं चरितश्च ते ।	KK03-02-033-045a  
जानन्तस्त्वयि शंसन्ति सुहृदः कर्मचोदनाम् ॥	KK03-02-033-045c  
दानं यज्ञाः सतां पूजा वेदधारणमार्जवम् ।	KK03-02-033-046a  
एष धर्मः परो राजन्फलवान्प्रेत्य चेह च ॥	KK03-02-033-046c  
एष नार्थविहीनेन शक्यो राजन्निषेवितुम् ।	KK03-02-033-047a  
अखिलाः पुरुषव्याघ्र गुणाः स्युर्यद्यपीतरे ॥	KK03-02-033-047c  
धर्ममूलं जगद्राजन्नान्यद्धर्माद्विशिष्यते ।	KK03-02-033-048a  
धर्मश्चार्थेन महता शक्यो राजन्निषेवितुम् ॥	KK03-02-033-048c  
न चार्थो भैक्ष्यचर्येण नापि क्लैब्येन कर्हिचित् ।	KK03-02-033-049a  
वेत्तुं शक्यस्तथा राजन्केवलं धर्मबुद्धिना ॥	KK03-02-033-049c  
प्रतिष्द्धा हि ते याच्ञा यया सिध्यति वै द्विजः ।	KK03-02-033-050a  
तेजसैवार्थलिप्सायां यतस्व पुरुषर्षभ ॥	KK03-02-033-050c  
भैक्ष्यचर्या न विहिता न च विट्शूद्रजीविका ।	KK03-02-033-051a  
क्षत्रियस्य विशेषेण धर्मस्तु बलमौरसम् ॥	KK03-02-033-051c  
स्वधर्मं प्रतिपद्यस्व जहि शत्रून्समागतान् ।	KK03-02-033-052a  
धार्तराष्ट्रवनं पार्थ मया पार्थेन नाशय ॥	KK03-02-033-052c  
उदारमेव विद्वांसो धर्मं प्राहुर्मनीषिणः ।	KK03-02-033-053a  
उदारं प्रतिपद्यस्व नावरे स्थातुमर्हसि ॥	KK03-02-033-053c  
अनुबुध्यस्व राजेन्द्र वेत्थ धर्मान्सनातनान् ।	KK03-02-033-054a  
क्रूरकर्माऽभिजातोसि यस्मादुद्विजते जनः ॥	KK03-02-033-054c  
प्रजापालनसम्भूतं फलं तव न गर्हितम् ।	KK03-02-033-055a  
एष ते विहितो राजन्धात्रा धर्मः सनातनः ॥	KK03-02-033-055c  
तस्माद्विचलितः पार्थ लोके हास्यं गमिष्यसि ।	KK03-02-033-056a  
स्वधर्माद्धि मनुष्याणां चलनं न प्रशस्यते ॥	KK03-02-033-056c  
स क्षात्रं हृदयं कृत्वा त्यक्त्वेदं शिथिलं मनः ।	KK03-02-033-057a  
वीर्यमास्थाय कौरव्य धुरमुद्वह धुर्यवत् ॥	KK03-02-033-057c  
न हि केवलधर्मात्मा पृथिवीं जातु कश्चन ।	KK03-02-033-058a  
पार्थिवो व्यजयद्राजन्न भूतिं न पुनः श्रियम् ॥	KK03-02-033-058c  
जिह्वां दत्ता बहूनां हि क्षुद्राणां लुब्धचेतसाम् ।	KK03-02-033-059a  
निकृत्या लभते राज्यमाहारमिव शल्यकः ॥	KK03-02-033-059c  
भ्रातरः पूर्वजाताश्च सुसमृद्धाश्च सर्वशः ।	KK03-02-033-060a  
निकृत्या निर्जिता देवैरसुराः पाण्डवर्षभ ॥	KK03-02-033-060c  
एवं बलवतः सर्वमिति बुद्ध्वा महीपते ।	KK03-02-033-061a  
जहि शत्रून्महाबाहो परां निकृतिमास्थितान् ॥	KK03-02-033-061c  
न ह्यर्जुनसमः कश्चिद्युधि योद्धा धनुर्धरः ।	KK03-02-033-062a  
भविता वा पुमान्कश्चिन्मत्समो वा गदाधरः ॥	KK03-02-033-062c  
सत्वेन कुरुते युद्धं राजन्सुबलवानपि ।	KK03-02-033-063a  
न प्रमाणेन नोत्साहात्सत्वस्थो भव पाण्डव ॥	KK03-02-033-063c  
सत्वं हि मूलमर्थस्य वितथं यदतोऽन्यथा ।	KK03-02-033-064a  
न तु प्रसक्तं भवति वृक्षच्छायेव हैमनी ॥	KK03-02-033-064c  
अर्थत्यागोऽपि कार्यः स्यादर्थं श्रेयांसमिच्छता ।	KK03-02-033-065a  
बीजौपम्येन कौन्तेय मा ते भूदत्र संशयः ॥	KK03-02-033-065c  
अर्थेन तु समोऽनर्थो यत्र लब्धो महोदयः ।	KK03-02-033-066a  
न तत्र विपणः कार्यः खरकण्डूयनं हि तत् ॥	KK03-02-033-066c  
एवमेव मनुष्येन्द्र धर्मं त्यक्त्वाऽल्पकं नरः ।	KK03-02-033-067a  
बृहन्तं धर्ममाप्नोति स बुद्ध इति निश्चितम् ॥	KK03-02-033-067c  
अमित्रं मित्रसम्पन्नं मित्रैर्भिन्दन्ति पण्डिताः ॥	KK03-02-033-068a  
भिन्नैर्मित्रैः परित्यक्तं दुर्बलं कुरुते वशे ॥	KK03-02-033-068c  
सत्वेन कुरुते युद्धं राजन्सुबलवानपि ।	KK03-02-033-069a  
नोद्यमेन न होत्राभिः सर्वाः स्वीकुरुते प्रजाः ॥	KK03-02-033-069c  
सर्वथा संहतैरेव दुर्बलैर्बलवानपि ।	KK03-02-033-070a  
अमित्रः शक्यते हन्तुं मधुहा भ्रमरैरिव ॥	KK03-02-033-070c  
यथा राजन्प्रजाः सर्वाः सूर्यः पाति गभस्तिभिः ।	KK03-02-033-071a  
हन्ति चैव तथैव त्वं सदृशः सवितुर्भव ॥	KK03-02-033-071c  
एतच्चापि तपो राजन्पुराणमिति नः श्रुतम् ।	KK03-02-033-072a  
विधिना पालनं भूमेर्यत्कृतं नः पितामहैः ॥	KK03-02-033-072c  
न तथा तपसा राजल्ँलोकान्प्राप्नोति क्षत्रियः ।	KK03-02-033-073a  
यथा सृष्टेन युद्धेन विजयेनेतरेण वा ॥	KK03-02-033-073c  
अपेयात्किल भा सूर्याल्लक्ष्मीश्चन्द्रमसस्तथा ।	KK03-02-033-074a  
इतिलोको व्यवसितो दृष्ट्वेमां भवतो व्यथाम् ॥	KK03-02-033-074c  
भवतश्च प्रशंसाभिर्निन्दाभिरितरस्य च ।	KK03-02-033-075a  
कथयन्त्यः परिषदः पृथग्राजन्समागताः ॥	KK03-02-033-075c  
इदमभ्यधिकं राजन्ब्राह्मणाः कुरवश्च ते ।	KK03-02-033-076a  
समेताः कथयन्तीह मुदिताः सत्यसन्धताम् ॥	KK03-02-033-076c  
यन्न मोहान्न कार्पण्यान्न लोभान्न भयादपि ।	KK03-02-033-077a  
अनृतं किञ्चिदुक्तं ते न कामान्नार्थकारणात् ॥	KK03-02-033-077c  
यदेनः कुरुते किञ्चिद्राजा भूमिमवाप्नुवन् ।	KK03-02-033-078a  
सर्वं तन्नुदते पश्चाद्यज्ञैर्विपुलदक्षिणैः ॥	KK03-02-033-078c  
ब्राह्मणेभ्यो ददद्ग्रामान्गाश्च राजन्सहस्रशः ।	KK03-02-033-079a  
मुच्यते वीर पापेभ्यस्तमोभ्य इव चन्द्रमाः ॥	KK03-02-033-079c  
पौरजानपदाः सर्वे प्रायशः कुरुनन्दन ।	KK03-02-033-080a  
सवृद्धबालाः सहिताः शंसन्ति त्वां युधिष्ठिर ॥	KK03-02-033-080c  
श्वदृतौ क्षीरमासक्तं ब्रह्म वा वृषले यथा ।	KK03-02-033-081a  
सत्यं स्तेने बलं नार्यां राज्यं दुर्योधने तथा ॥	KK03-02-033-081c  
इतिलोके निर्वचनं पुरश्चरति भारत ।	KK03-02-033-082a  
अपि चैताः स्त्रियो बालाः स्वाध्यायमधिकुर्वते ॥	KK03-02-033-082c  
इमामवस्थां च गते सहास्माभिररिन्दम ।	KK03-02-033-083a  
हन्त नष्टाः स्म सर्वे वै भवतोपद्रवे सति ॥	KK03-02-033-083c  
स भवान्रथमास्थाय सर्वोपकरणान्वितम् ।	KK03-02-033-084a  
त्वरमाणोऽभिनिर्यातु विप्रेभ्योऽर्थविभावकः ॥	KK03-02-033-084c  
वाचयित्वा द्विजश्रेष्ठानद्यैव गजसाह्वयम् ।	KK03-02-033-085a  
अस्त्रविद्भिः परिवृतो भ्रातृभिर्दृढधन्विभिः ॥	KK03-02-033-085c  
आशीविषसमैर्वीरैर्मरुद्भिरिव वृत्रहा ।	KK03-02-033-086a  
अमित्रांस्तेजसा मृद्नन्नसुरानिव वृत्रहा ।	KK03-02-033-086c  
श्रियमादत्स्व कौन्तेय धार्तराष्ट्रान्महाबल ॥	KK03-02-033-086e  
न हि गाण्डीवमुक्तानां शराणां गार्ध्रवाससाम् ।	KK03-02-033-087a  
स्पर्शमाशीविषाभानां मर्त्यः कश्चन संसहेत् ॥	KK03-02-033-087c  
न स वीरो न मातङ्गो न च सोऽश्वोस्ति भारत ।	KK03-02-033-088a  
यः सहेत गदावेगं मम क्रुद्धस्य संयुगे ॥	KK03-02-033-088c  
सृञ्जयैः सहकैकेयैर्वृष्णीनां वृषभेण च ।	KK03-02-033-089a  
कथंस्विद्युधि कौन्तेय न राज्यं प्राप्नुयामहे ॥	KK03-02-033-089c  
शत्रुहस्तगतां राजन्कथंस्विन्नाहरेर्महीम् ।	KK03-02-033-090a  
इह यत्नमुपाहृत्य बलेन महताऽन्वितः ॥	KK03-02-033-090c  

इति श्रीमन्महाभारते अरण्यपर्वणि अर्जुनाभिगमनपर्वणि त्रयस्त्रिंशोऽध्यायः ॥ 33 ॥

3-33-2 किम्प्रयोजनमिति शेषः । राज्यस्यपदवीमिति झ.ठ. पाठः.॥ 3-33-3 कूटं कपटम् ॥ 3-33-4 विघसो भूतबलिशेषः श्वकाकादियोग्यस्तद्भक्षकेण शुनकेनेत्यर्थः ॥ 3-33-5 धर्मलेशः प्रतिज्ञापालनजस्तेन प्रतिच्छन्न आवृतः । अर्थं राज्याख्यम् ॥ 3-33-7 कुणीनां हस्तविकलानाम् । पङ्गूनां पादविकलानाम् । अनादरे षष्ठी ॥ 3-33-8 धर्मकामे धर्मेच्छायाम् । प्रतीतस्य विश्वस्तस्य ॥ 3-33-9 शास्त्रैः शमवचनैः । न जयामः स्म शात्रवानिति क. ध. पाठः ॥ 3-33-11 मृगचर्यामिव । एनां वनचर्याम् । बलस्थैर्न निषेवितां बलवद्भिरसेवितामित्यर्थः ॥ 3-33-13 न आपन्न इति सम्बन्धः ॥ 3-33-18 गां पृथिवीम् ॥ 3-33-20 कृत्यलक्षणे करणीयस्वरूपे ॥ 3-33-21 कुधर्मतत् इति पाठे कुधर्मं तनोतीति कुधर्मतत् कुधर्मबीजमित्यर्थः ॥ 3-33-22 धर्मार्थौ बलसाध्यहेमन्तप्रातःस्नानशत्रुजयसम्भवौ ॥ 3-33-23 धर्मार्थे नत्वर्थकामार्थम् । अर्थं प्रयोजनम् ॥ 3-33-24 यस्य चात्मार्थमेवार्थ इति झ. पाठः ॥ 3-33-25 अतिवेलमत्यन्तम् ॥ 3-33-28 साहि धर्मार्थरूपाहि ॥ 3-33-29 अर्थपरिग्रहोऽर्थार्थमेवालम्बनीयः । इतरेतरयोर्नीतौ । धर्मादर्थः प्रणीयतेऽर्थाच्च धर्म इत्यर्थः । मेघादुदधिपुष्टिरुदधेर्मेघपूर्तिरिव ॥ 3-33-30 द्रव्यस्य स्रक्चन्दनादेः स्पर्शः । अर्थस्य स्वर्णादेः संयोगो लाभः ॥ 3-33-31 न कामादर्थमृच्छतीति क. ध. पाठः ॥ 3-33-32 साध्यते फलमेव तदिति झ. पाठः. उपयोगः साक्षात्प्रीत्युत्पादनेन कृतार्थत्वम् । काष्ठाद्भस्म साध्यं नतु भस्मतोपि भस्मान्तरे साध्यमस्ति तद्वत् ॥ 3-33-33 वैतंसिको वीतंसेन जीवतीति पक्षिहन्ता । वीतंसं बन्धनोपाये मृगाणां पक्षिणामपीति विश्वः ॥ 3-33-40 धर्मं पूर्वे अहनि चरेत् ॥ 3-33-41 कामं पूर्वे वयसि चरेत् ॥ 3-33-44 प्राप्तिर्महोदयो वा राज्यलाभजः तन्मोक्षाख्यं श्रेयः । दुःखं दुःखदम् ॥ 3-33-45 कर्मचोदनां प्रवृत्तिजनकं वेदवाक्यं शंसन्ति कथयन्ति ॥ 3-33-49 क्लैब्येन कातर्येण । वेत्तुं लब्धुम् ॥ 3-33-50 द्विजः ब्राह्मणः ॥ 3-33-51 औरसम् उत्साहः ॥ 3-33-53 उदारम् ईश्वरभावम् । अवरे अनैश्वर्ये ॥ 3-33-54 क्रूरं हिंसात्मकं क्षात्रं कर्म यस्य ॥ 3-33-59 जिह्वां जिह्वायाः प्रियं साध्वन्नम् उत्कोचमित्यर्थः । क्षुद्राणां शत्रुपक्षीयाणाम् । निकृत्या भेदरूपेण छलेन । शल्यकः व्याधः । स हि मृगेभ्यो भक्ष्यं दत्त्वा विश्वास्य हत्वा आहारं लभते तद्वत् ॥ 3-33-63 सत्वेन बलेन । प्रमाणेन सन्धेन । उत्साहेन शत्रुपक्षीयैः सह सन्धानलक्षणेन ॥ 3-33-67 एवमेव बीजौपम्येन ॥ 3-33-69 होत्राभिः सान्त्वेन आह्वानैः ॥ 3-33-70 संहतैर्मिलितैः । मधुहा मध्वर्थं गतः । ओहाङ् गतौ इत्यस्य रूपम् । कालप्रतीक्षायां हि शत्रुर्बलवान् भूत्वाऽस्मान् जेष्यतीति भावः ॥ 3-33-71 हन्ति रसशोषणेन । पाति वर्षेण ॥ 3-33-72 पुराणम् अनादि ॥ 3-33-73 इतरेण मरणेन ॥ 3-33-74 अपेयात् अपगच्छेत् । व्यवसितः निश्चितः ॥ 3-33-78 एनः पापम् । अवाप्नुवन् अवाप्तिहेतोः ॥ 3-33-81 श्वदृतौ सारमेयचर्मकोशे । ब्रह्म वेदः । वृषले शूद्रे ॥ 3-33-82 स्वाध्यायमधिकुर्वते श्वदृताविति श्लोकं वेदवत् स्त्र्यादयो नित्यं पठन्तीत्यर्थः ॥ 3-33-83 भवता हेतुना । उपद्रवे राज्यभ्रंशे ॥ 3-33-84 अर्थविभावको जयार्जितमर्थं प्रदातुम् ॥ 3-33-85 वाचयित्वा आशीर्वादान् ॥ 3-33-86 धार्तराष्ट्रादिति च्छेदः ॥ 3-33-90 उपाहृत्य आलम्ब्य ॥
