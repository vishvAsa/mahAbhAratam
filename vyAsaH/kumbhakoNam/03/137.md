अध्यायः 137

लोमशेन रैभ्याश्रमङ्गतं युधिष्ठिरं प्रति यवक्रीतोपाख्यानकथनारम्भः ॥ 1 ॥ भरद्वाजपुत्रेण यवक्रीतेन स्वपितृमित्रे रैभ्ये तत्पुत्रयोरर्वावसुपरावस्वोश्चासूयया विनैवोपदेशं वेदाधिगमाय इन्द्रम्प्रति तपश्चरणम् ॥ 2 ॥ इन्द्रनिवारितेनापि यवक्रीतेन बलात्कारेण तस्माद्वरग्रहणम् ॥ 3 ॥ भरद्वाजेन लब्धवरं यवक्रीतम्प्रति गर्वेण रैभ्यपीडाप्रतिषेधाय बालध्युपाख्यानकथनम् ॥ 4 ॥

001 लोमश उवाच ।
001a  एषा मधुविला नाम समङ्गा सम्प्रकाशते ।
001c  एतत्कर्दमिलं नाम भरतस्याभिषेचनम् ॥
002a अलक्ष्म्या किल संयुक्तो वृत्रं हत्वा शचीपतिः ।
002c आप्लुतः सर्वपापेभ्यः समङ्गायां व्यमुच्यत ॥
003a एतद्विनशनं कुक्षौ मैनाकस्य नरर्षभ ।
003c अदितिर्यत्रपुत्रार्थं तदन्नमपचत्पुरा ॥
004a  एनं पर्वतराजानमारुह्य भरतर्षभाः ।
004c  अयशस्यामसंशब्द्यामलक्ष्मीं व्यपनोत्स्यथ ॥
005a  एते कनखला राजन्नृषीणां दयिता नगाः ।
005c  एषा प्रकाशते गङ्गा युधिष्ठिर यशस्विनी ॥
006a  सनत्कुमारो भगवानत्र सिद्धिमगात्पुरा ।
006c  आजमीढावगाह्यैनां सर्वपापैः प्रमोक्ष्यसे ॥
007a  अपां ह्रदं च पुण्याख्यं भृगुतुन्दं च पर्वतम् ।
007c  तूष्णीं गङ्गां च कौन्तेय सानुजः समुपस्पृश ॥
008a  आश्रमः स्थूलशिरसो रमणीयः प्रकाशते ।
008c  अत्र मानं च कौन्तेय क्रोधं चैव विवर्जय ॥
009a  एष रैभ्याश्रमः श्रीमान्पाण्डवेय प्रकाशते ।
009c  भारद्वाजो यत्र कविर्यवक्रीतो व्यनश्यत ॥
010 युधिष्ठिर उवाच ।
010a  कथं युक्तोऽभवदृषिर्भरद्वाजः प्रतापवान् ।
010c  किमर्थं च यवक्रीतः पुत्रोऽनश्यत वै मुनेः ॥
011a  एतत्सर्वं यथावृत्तं श्रोतुमिच्छामि तत्त्वतः ।
011c  कर्मभिर्देवकल्पानां कीर्त्यमानैर्भृशं रमे ॥
012  लोमश उवाच ।
012a भरद्वाजश्च रैभ्यश्च सखायौ सम्बभूवतुः ।
012c तावूषतुरिहात्यन्तं प्रीयमाणौ वनान्तरे ॥
013a  रैभ्यस्य तु सुतावास्तामर्वावसुपरावसू ।
013c  आसीद्यवक्रीः पुत्रस्तु भरद्वाजस्य भारत ॥
014a  रैभ्यो विद्वान्सहापत्यस्तपस्वी चेतरोऽभवत् ।
014c  तयोश्चाप्यतुला प्रीतिरभवद्भरतर्षभ ॥
015a  यवक्रीः पितरं दृष्ट्वा तपस्विनमसत्कृतम् ।
015c  दृष्ट्वा च सत्कृतं विप्रै रैभ्यं पुत्रैः सहानघः ॥
016a  पर्यतप्यत तेजस्वी मन्युनाऽभिपरिप्लुतः ।
016c  तपस्तेपे ततो घोरं वेदज्ञानाय पाण्डव ॥
017a  सुसमिद्धे महत्यग्नौ शरीरमुपतापयन् ।
017c  जनयामास सन्तापमिन्द्रस्य सुमहातपाः ॥
018a  तत इन्द्रो यवक्रीतमुपगम्य युधिष्ठिर ।
018c  अब्रवीत्कस्य हेतोस्त्वमास्थितस्तप उत्तमम् ॥
019  यवक्रीत उवाच ।
019a  द्विजानामनधीता वै वेदाः सुरगणार्चित ।
019c  प्रतिभान्त्विति तप्येहमिदं परमकं तपः ॥
020a  स्वाध्यायार्थं समारम्भो ममायं पाकशासन ।
020c  तपसा ज्ञातुमिच्छामि सर्वज्ञानानि कौशिक ॥
021a  कालेन महता वेदाः शक्या गुरुमुखाद्विभो ।
021c  प्राप्तुं तस्मादयं यत्नः परमो मे समास्थितः ॥
022  इन्द्र उवाच ।
022a  अमार्ग एष विप्रर्षे येन त्वं यातुमिच्छसि ।
022c  किं विघातेन ते विप्र गच्छाधीहि गुरोर्मुखात् ॥
023  लोमश उवाच ।
023a  एवमुक्त्वा गतः शक्रो यवक्रीरपि भारत ।
023c  भूय एवाकरोद्यत्नं तपस्यमितविक्रमः ॥
024a  घोरेण तपसा राजंस्तप्यमानो महत्तपः ।
024c  सन्तापयामास भृशं देवेन्द्रमिति नः श्रुतम् ॥
025a  तं तथा तप्यमानं तु तपस्तीव्रं महामुनिम् ।
025c  उपेत्य बलभिद्देवो वारयामास वै पुनः ॥
026a  अशक्योऽर्थः समारब्धो नैतद्बुद्धिकृतं तव ।
026c  प्रतिभास्यन्ति वै वेदास्तव चैव पितुश्च ते ॥
027  यवक्रीत उवाच ।
027a  न चैतदेवं क्रियते देवराजसमीप्सितम् ।
027c  महता नियमेनाहं तप्स्ये घोरतरं तपः ॥
028a समिद्धेऽग्नावुपकृत्याङ्गमङ्गं होष्यामि वा मघवंस्तन्निबोध ।
028c यद्येतदेवं न करोषि कामम्ममेप्सितं देवराजेह सर्वम् ॥
029 लोमश उवाच ।
029a निश्चयं तमभिज्ञाय मुनेस्तस्य महात्मनः ।
029c प्रतिवारणहेत्वर्थं बुद्ध्या सञ्चिन्त्य बुद्धिमान् ॥
030a  तत इन्द्रोऽकरोद्रूपं ब्राह्मणस्य तपस्विनः ।
030c  अनेकशतवर्षस्य दुर्बलस्य सयक्ष्मणः ॥
031a  यवक्रीतस्य यत्तीर्थमुचितं शौचकर्मणि ।
031c  भागीरथ्यां तत्र सेतुं वालुकाभिश्चकार सः ॥
032a यदाऽस्य वदतो वाक्यं न स चक्रे द्विजोत्तमः ।
032c वालुकाभिस्ततः शक्रो गङ्गां समभिपूरयन् ॥
033a  वालुकामुष्टिमनिशं भागीरथ्यां व्यसर्जयत् ।
033c  स्नातुमभ्यागतं शक्रो यवक्रीतमदर्शयत् ॥
034a  तं ददर्श यवक्रीतो यत्नवन्तं निबन्धने ।
034c  प्रहसंश्चाब्रवीद्वाक्यमिदं स मुनिपुङ्गवः ॥
035a  किमिदं वर्तते ब्रह्मन्किञ्च ते ह चिकीर्षितम् ।
035c  अतीव हि महान्यत्नः क्रियतेऽयं निरर्थकः ॥
036  इन्द्र उवाच ।
036a  बन्धिष्ये सेतुना गङ्गां सुखः पन्था भविष्यति ।
036c  क्लिश्यते हि जनस्तात तरमाणः पुनःपुनः ॥
037  यवक्रीत उवाच ।
037a  नायं शक्यस्त्वया बद्धुं महानोघस्तपोधन ।
037c  अशक्याद्विनिवर्तस्व शक्यमर्थं समारभ ॥
038  इन्द्र उवाच ।
038a  यथैव भवता चेदं तपो वेदार्थमुद्यतम् ।
038c  अशक्यं तद्वदस्माभिरयं भारः समाहितः ॥
039  यवक्रीत उवाच ।
039a  यथा तव निरर्थोऽयमारम्भस्त्रिदशेश्वर ।
039c  तथा यदि ममापीदं मन्यसे पाकशासन ॥
040a  क्रियतां यद्भवेच्छक्यं त्वया सुरगणेश्वर ।
040c  वरांश्च मे प्रयच्छान्यान्यैर्विद्वान्भवितास्म्यहम् ॥
041 लोमश उवाच ।
041a  तस्मै प्रादाद्वरानिन्द्र उक्तवान्यान्महातपाः ।
041c  प्रतिभास्यन्ति ते वेदाः पित्रा सह यथेप्सिताः ॥
042a  यच्चान्यत्काङ्क्षसे कामं यवक्रीर्गम्यतामिति ।
042c  स लब्धकाम पितरं समेत्याथेदमब्रवीत् ॥
043 यवक्रीत उवाच ।
043a  प्रतिभास्यन्ति वै वेदा मम तातस्य चोभयोः ।
043c  अपि चान्यान्भविष्यावो वरा लब्धास्तथा मया ॥
044 भरद्वाज उवाच ।
044a  दर्पस्ते भविता तात वराल्ँलब्ध्वा यथेप्सितान् ।
044c  स दर्पपूर्णः कृपणः क्षिप्रमेव विनङ्क्ष्यसि ॥
045a  अत्राप्युदाहरन्तीमा गाथा देवैरुदाहृताः ।
045c  मुनिरासीत्पुरा पुत्र बालधिर्नाम विश्रुतः ॥
046a स पुत्रशोकादुद्विग्नस्तपस्तेपे सुदुष्करम् ।
046c भवेन्मम सुतोऽमर्त्य इतितं लब्धवांश्च सः ॥
047a  तस्य प्रसादो वै देवैः कृतो न त्वमरैः समः ।
047c  नामर्त्यो विद्यते मर्त्यो निमित्तायुर्भविष्यति ॥
048  बालधिरुवाच ।
048a  यथेमे पर्वताः शश्वत्तिष्ठन्ति सुरसत्तमाः ।
048c  तावज्जीवेन्मम् सुतो निर्वाणमुत मे मतः ॥
049 भरद्वाज उवाच ।
049a  तस्य पुत्रस्तदा जज्ञे मेधावी क्रोधनस्तदा ।
049c  स तु लब्धवरो दर्पादृषींश्चैवावमन्यत ॥
050a  विकुर्वाणो मुनीनां च व्यचरत्स महीमिमाम् ।
050c  आससाद महावीर्यं धनुषाक्षं मनीषिणम् ॥
051a  तस्यापचक्रे मेधावी तं शशाप स वीर्यवान् ।
051c  भव भस्मेति चोक्तः स न भस्म समपद्यत ॥
052a धनुषाक्षस्तु तं दृष्ट्वा मेधाविनमनामयम् ।
052c \'मुनिस्तत्कारणं ज्ञात्वा स्वयं महिषरूपधृत् ।
052e  शृङ्गेणाद्रीनचलयत्ततोऽयम्भस्मसादभूत्\' ॥
053a  निमित्तमस्य महर्षिर्भेदयामास पर्वतान् ।
053c  स निमित्ते विनष्टे तु ममार सहसा शिशुः ॥
054a  तं मृतं पुत्रमादाय विललाप ततः पिता ॥
055a  लालप्यमानं तं दृष्ट्वा मुनयः परमार्तवत् ।
055c  ऊचुर्वेदविदः सर्वै गाथां यां तां निबोध मे ॥
056a  न दिष्टमर्थमत्येतुमीशोऽमर्त्यः कथञ्चन ।
056c  महर्षिर्भेदयामास धनुषाक्षो महीधरान् ॥
057a  एवं लब्ध्वा वरान्बाला दर्पपूर्णास्तपस्विनः ।
057c  क्षिप्रमेव विनश्यन्ति यथा न स्यात्तथा भवान् ॥
058a  एष रैभ्यो महावीर्यः पुत्रौ चास्य तथाविधौ ।
058c  तं यथा पुत्र नाभ्येषि तथा कुर्यास्त्वतन्द्रितः ॥
059a  स हि क्रुद्धः समर्थस्त्वां पुत्र पीडयितुं रुषा ।
059c  रैभ्यश्चापि तपस्वी च कोपनश्च महानृषिः ॥
060 यवक्रीत उवाच ।
060a एव करिष्ये मा तापं तात कार्षीः कथञ्चन ।
060c यथा हि मे भवान्मान्यस्तथा रैभ्यः पिता मम ॥
061  लोमश उवाच ।
061a  उक्त्वा स पितरं श्लक्ष्ण यवक्रीरकुतोभयः ।
061c  विप्रकुर्वन्नृषीनन्यानतुष्यत्परया मुदा ॥

इति श्रीमन्महाभारते अरण्यपर्वणि तीर्थयात्रापर्वणि सप्तत्रिंशदधिकशततमोऽध्यायः ॥ 137 ॥

3-137-1 मधुविलेति अष्टावक्राङ्गसमीकरणात्पूर्वं समङ्गाया एव नाम मधुवहानामेति क.ध. पाठः ॥ 3-137-3 अन्नं ब्रह्मौदनम् अदितिः पुत्रकामा । साध्येभ्यो देवेभ्यो ब्रह्मौदनमपचदिति श्रुतेः ॥ 3-137-4 अयशस्यां अयशस्करीम् । असंशब्द्यां अकीर्तनीयाम् । अयशस्यामसह्यां च अलक्ष्मीं इति ध. पाठः ॥ 3-137-14 इतरो भरद्वाजस्तपस्व्येव नतु शिष्यादिसम्पन्नः । कीर्तिर्बाल्यात्प्रभृति भारत इति झ. पाठः ॥ 3-137-20 सर्वज्ञानानि सर्वशास्त्राणि 3-137-22 विघातेन आत्मनाशनेन ॥ 3-137-26 न प्रतिभास्यन्तीति नकारावृत्त्या योज्यम् ॥ 3-137-46 अमर्त्यः अमर इत्यर्थः ॥ 3-137-48 अक्षयास्तन्निमित्तं मे सुतस्यायुर्भवेर्द्ध्रुवम् । इति झ. ध. पाठः ॥ 3-137-52 निमित्तं पर्वतान्भेदयामासखण्डयामास ॥ 3-137-55 दिष्टं दैवविहितम् ॥55||