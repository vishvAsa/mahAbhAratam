अध्यायः 193

मार्कण्डेयेन युधिष्ठिरम् प्रति कलौ भविष्यल्लोकवृत्तान्तकथनम् ॥ 1 ॥ कलियुगान्ते कल्कित्वेनावतरिष्यता हरिणा दुष्टजनसंहारः ॥ 2 ॥

वैशम्पायन उवाच 	KK03-11-193-001  
युधिष्ठिरस्तु कौन्तेयो मार्कण्डेयं महामुनिम् ।	KK03-11-193-001a  
पुनः पप्रच्छ सामात्यो भविष्यां जगतो गतिम् ॥	KK03-11-193-001c  
युधिष्ठिर उवाच 	KK03-11-193-002  
आश्चर्यभूतं भवतः श्रुतं नो वदतांवर ।	KK03-11-193-002a  
मुने भार्गव यद्वृत्तं युगादौ प्रभवाप्ययौ ॥	KK03-11-193-002c  
अस्मिन्कलियुगे त्वस्ति पुनः कौतूहलं मम ।	KK03-11-193-003a  
समाकुलेषु धर्मेषु किन्नु शेषं भविष्यति ॥	KK03-11-193-003c  
किंवीर्या मानवास्तत्र किमाहारविहारिणः ।	KK03-11-193-004a  
किमायुषः किंवसना भविष्यन्ति युगक्षये ॥	KK03-11-193-004c  
कां च काष्ठां समासाद्य पुनः सम्पत्स्यते कृतम् ।	KK03-11-193-005a  
विस्तरेण मुने ब्रूहि विचित्राणीह भाषसे ॥	KK03-11-193-005c  
इत्युक्तः स मुनिश्रेष्ठः पुनरेवाभ्यभाषत ।	KK03-11-193-006a  
रमयन्वृष्णिशार्दूलं पाण्डवांश्च महानृषिः ॥	KK03-11-193-006c  
शृणु राजन्मया दृष्टं यत्पुरा श्रुतमेव च ।	KK03-11-193-007a  
अनुभूतं च राजेन्द्र देवदेवप्रसादजम् ॥	KK03-11-193-007c  
भविष्यं सर्वलोकस्य वृत्तान्तं भरतर्षभ ।	KK03-11-193-008a  
कलुषं कालमासाद्य कथ्यमानं निबोध मे ॥	KK03-11-193-008c  
कृते चतुष्पात्सकलो निर्व्याजोपाधिवर्जितः ।	KK03-11-193-009a  
वृषः प्रतिष्ठितो धर्मो मनुष्ये भरतर्षभ ॥	KK03-11-193-009c  
अधर्मपादविद्धस्तु त्रिभिरंशैः प्रतिष्ठितः ।	KK03-11-193-010a  
त्रेतायां द्वापरेऽर्धेन व्यामिश्रो धर्म उच्यते ॥	KK03-11-193-010c  
त्रिभिरंशैरधर्मस्तु लोकानाक्रम्य तिष्ठति ।	KK03-11-193-011a  
तामसं युगमासाद्य तदा भरतसत्तम ॥	KK03-11-193-011c  
चतुर्थांशेन धर्मस्तु मनुष्यानुपतिष्ठति ।	KK03-11-193-012a  
आयुर्वीर्यं मनो बुद्धिर्बलं तेजश्च पाण्डव ॥	KK03-11-193-012c  
मनुष्याणामनुयुगं ह्रसन्तीति निबोध मे ।	KK03-11-193-013a  
ब्राह्मणाः क्षत्रिया वैश्याः शूद्राश्चैव युधिष्ठिर ॥	KK03-11-193-013c  
व्याजैर्धर्मं चरिष्यन्ति धर्मवैतंसिका नराः ।	KK03-11-193-014a  
सत्यं सङ्क्षेप्स्यते लोके नरैः पण्डितमानिभिः ॥	KK03-11-193-014c  
सत्यहान्या ततस्तेषामायुरल्पं भविष्यति ।	KK03-11-193-015a  
आयुषः प्रक्षयाद्विद्यां न शक्ष्यन्त्युपशिक्षितुम् ॥	KK03-11-193-015c  
विद्याहीनानविज्ञानाल्लोभोप्यभिभविष्यति ।	KK03-11-193-016a  
लोभमोहपरा मूढाः कामासक्ताश्च मानवाः ॥	KK03-11-193-016c  
वैरबद्धा भविष्यन्ति परस्परवधैषिणः ।	KK03-11-193-017a  
ब्राह्मणाः क्षत्रिया वैश्याः सङ्कीर्यन्ते परस्परम् ॥	KK03-11-193-017c  
शूद्रतुल्या भविष्यन्ति तपःसत्यविवर्जिताः ।	KK03-11-193-018a  
अन्त्या मध्या भविष्यन्ति मध्याश्चान्त्या न संशयः ॥	KK03-11-193-018c  
ईदृशो भविता लोको युगान्ते पर्युपस्थिते ।	KK03-11-193-019a  
वस्त्राणां प्रवरा शाणी धान्यानां कोरदूषकाः ॥	KK03-11-193-019c  
भार्यामित्राश्च पुरुषा भविष्यन्ति युगक्षये ।	KK03-11-193-020a  
मत्स्यामिषेण जीवन्तो दुहन्तश्चाप्यजैडकम् ॥	KK03-11-193-020c  
गोषु नष्टासु पुरुषा येऽपि नित्यं धृतव्रताः ।	KK03-11-193-021a  
तेऽपि लोभसमायुक्ता भविष्यन्ति युगक्षये ॥	KK03-11-193-021c  
अन्योन्यं परिमुष्णन्तो हिंसयन्तश्च मानवाः ।	KK03-11-193-022a  
अजपा नास्तिकाः स्तेना भविष्यन्ति युगक्षये ॥	KK03-11-193-022c  
सरित्तीरेषु कुद्दालैर्वापयिष्यन्ति चौषधीः ।	KK03-11-193-023a  
ताश्चाप्यल्पफलास्तेषां भविष्यन्ति युगक्षये ॥	KK03-11-193-023c  
श्राद्धे दैवे च पुरुषा येऽपि नित्यं धृतव्रताः ।	KK03-11-193-024a  
तेऽपि लोभसमायुक्ता भोक्ष्यन्तीह परस्परम् ॥	KK03-11-193-024c  
पिता पुत्रस्य भोक्ता च पितुः पुत्रस्तथैव च ।	KK03-11-193-025a  
अतिक्रान्तानि भोज्यानि भविष्यन्ति युगक्षये ॥	KK03-11-193-025c  
न व्रतानि चरिष्यन्ति ब्राह्मणा वेदनिन्दकाः ।	KK03-11-193-026a  
न यक्ष्यन्ति न होष्यन्ति हेतुवादविमोहिताः ।	KK03-11-193-026c  
निम्नेष्वीहां करिष्यन्ति हेतुवादविमोहिताः ॥	KK03-11-193-026e  
निम्ने कृषिं करिष्यन्ति योक्ष्यन्ति धुरि धेनुकाः ।	KK03-11-193-027a  
एकहायनवत्सांश्च वाहयिष्यन्ति मानवाः ॥	KK03-11-193-027c  
पुत्रः पितृवधं कृत्वा पिता पुत्रवधं तथा ।	KK03-11-193-028a  
\'स्त्रियोऽपि पतिपुत्रादीन्वधिष्यन्ति युगक्षये\' ।	KK03-11-193-028c  
निरुद्वेगो बृहद्वादी न निन्दामुपलप्स्यते ॥	KK03-11-193-028e  
म्लेच्छभूतं जगत्सर्वं निष्क्रियं दानवर्जितम् ।	KK03-11-193-029a  
भविष्यति निरानन्दमनुत्सवमथो तथा ॥	KK03-11-193-029c  
प्रायशः कृपणानां हि तथा बन्धुमतामपि ।	KK03-11-193-030a  
विधवानां च वित्तानि हरिष्यन्तीह मानवाः ॥	KK03-11-193-030c  
स्वल्पवीर्यबलाः स्तब्धा लोभमोहपरायणाः ।	KK03-11-193-031a  
तत्कथादानसन्तुष्टाः शिष्टानामपि बान्धवाः ॥	KK03-11-193-031c  
परिग्रहं करिष्यति मायाचारपरिग्रहाः ।	KK03-11-193-032a  
सङ्घातयन्तः कौन्तेय राजानः पापबुद्धयः ॥	KK03-11-193-032c  
परस्परवधोयुक्ता मूर्खाः पण्डितमानिनः ।	KK03-11-193-033a  
भविष्यन्ति युगस्यान्ते क्षत्रिया लोककण्टकाः ॥	KK03-11-193-033c  
अरक्षितारो लुब्धाश्च मानाहङ्कारदर्पिताः ।	KK03-11-193-034a  
केवलं दण्डरुचयो भविष्यन्ति युगक्षये ॥	KK03-11-193-034c  
आक्रम्याक्रम्य साधूनां दारांश्चापि धनानि च ।	KK03-11-193-035a  
भोक्ष्यन्ते निरनुक्रोशा रुदतामपि भारत ॥	KK03-11-193-035c  
न कन्यां याचते कश्चिन्नापि कन्या प्रदीयते ।	KK03-11-193-036a  
स्वयङ्ग्रहा भविष्यन्ति युगान्ते समुपस्थिते ॥	KK03-11-193-036c  
राजानश्चाप्यसन्तुष्टाः परार्थान्मूढचेतसः ।	KK03-11-193-037a  
सर्वोपायैर्हरिष्यन्ति युगान्ते पर्युपस्थिते ॥	KK03-11-193-037c  
म्लेच्छीभूतं जगत्सर्वं भविष्यति न संशयः ।	KK03-11-193-038a  
हस्तो हस्तं परिमुषेद्युगान्ते समुपस्थिते ॥	KK03-11-193-038c  
सत्यं सङ्क्षिप्यते लोके नरैः पण्डितमानिभिः ।	KK03-11-193-039a  
स्थविरा बालमतयो बालाः स्थविरबुद्धयः ॥	KK03-11-193-039c  
भीरुस्था शूरमानी शूरा भीरुविषादिनः ।	KK03-11-193-040a  
न विश्वसन्ति चान्योन्यं युगान्ते पर्युपस्थिते ॥	KK03-11-193-040c  
नैकभार्यं जगत्सर्वं लोभमोहव्यवस्थितम् ।	KK03-11-193-041a  
अधर्मो वर्धते तत्र न तु धर्मः प्रवर्तते ॥	KK03-11-193-041c  
ब्राह्मणाः क्षत्रिया वैश्या नशिष्यन्ति जनाधिप ।	KK03-11-193-042a  
एकवर्णस्तदा लोको भविष्यति युगक्षये ॥	KK03-11-193-042c  
न क्षंस्यति पिता पुत्रं पुत्रश्च पितरं तथा ।	KK03-11-193-043a  
भार्याश्च पतिशुश्रूषां न करिष्यन्ति सङ्क्षये ॥	KK03-11-193-043c  
ये यवान्ना जनपदा गोधूमान्नास्तथैव च ।	KK03-11-193-044a  
तान्देशान्संश्रयिष्यन्ति युगान्ते पर्युपस्थिते ॥	KK03-11-193-044c  
स्वैराहाराश्च पुरुषा योषितश्च विशाम्पते ।	KK03-11-193-045a  
अन्योन्यं न सहिष्यन्ति युगान्ते पर्युपस्थिते ॥	KK03-11-193-045c  
म्लेच्छभूतं जगत्सर्वं भविष्यति युधिष्ठिर ।	KK03-11-193-046a  
श्राद्धे न देवान्न पितॄंस्तर्पयिष्यन्ति मानवाः ॥	KK03-11-193-046c  
न कश्चित्कस्यचिच्छ्रोता न कश्चित्कस्यचिद्गुरुः ।	KK03-11-193-047a  
तमोग्रस्तस्तदा लोको भविष्यति जनाधिप ॥	KK03-11-193-047c  
परमायुश्च भविता तदा वर्षाणि षोडश ।	KK03-11-193-048a  
ततः प्राणान्विमोक्ष्यन्ति युगान्ते समुपस्थिते ॥	KK03-11-193-048c  
पञ्चमे वाऽथ षष्ठे वा वर्षे कन्या प्रसूयते ।	KK03-11-193-049a  
सप्तवर्षाष्टवर्षाश्च प्रजास्यन्ति नरास्तदा ॥	KK03-11-193-049c  
पत्यौ स्त्री तु तदा राजन्पुरुषो वा स्त्रियं प्रति ।	KK03-11-193-050a  
युगान्ते राजशार्दूल न तोषमुपयास्यति ॥	KK03-11-193-050c  
अल्पद्रव्या वृथालिङ्गा हिंसा च प्रभविष्यति ।	KK03-11-193-051a  
न कश्चित्कस्यचिद्दाता भविष्यति युगक्षये ॥	KK03-11-193-051c  
अट्टशूला जनपदाः शिवशूलाश्चतुष्पथाः ।	KK03-11-193-052a  
केशशूलाः स्त्रियश्चापि भविष्यन्ति युगक्षये ॥	KK03-11-193-052c  
म्लेच्छाचाराः सर्वमभक्षा दारुणा सर्वकर्मसु ।	KK03-11-193-053a  
भाविनः पश्चिमे काले मनुष्या नात्र संशयः ॥	KK03-11-193-053c  
क्रयविक्रयकाले च सर्वः सर्वस्य वञ्चनम् ।	KK03-11-193-054a  
युगान्ते भरतश्रेष्ठ वित्तलोभात्करिष्यति ॥	KK03-11-193-054c  
ज्ञानानि चाप्यविज्ञाय करिष्यन्ति क्रियास्तथा ।	KK03-11-193-055a  
आत्मच्छन्देन वर्तन्ते युगान्ते समुपस्थिते ॥	KK03-11-193-055c  
स्वभावात्क्रूरकर्माणश्चान्योन्यमभिशंसिनः ।	KK03-11-193-056a  
भवितारो जनाः सर्वे सम्प्राप्ते तु युगक्षये ॥	KK03-11-193-056c  
आरामांश्चैव वृक्षांश्च नाशयिष्यन्ति निर्व्यथाः ।	KK03-11-193-057a  
भविता संशयो लोके जीवितस्य हि देहिनाम् ॥	KK03-11-193-057c  
तथा लोभाभिभूताश्च भविष्यन्ति नरा नृप ।	KK03-11-193-058a  
ब्राह्मणांश्च हनिष्यन्ति ब्राह्मणस्वोपभोगिनः ॥	KK03-11-193-058c  
हाहाकृता द्विजाश्चैव भयार्ता वृषलार्दिताः ।	KK03-11-193-059a  
त्रातारमलभन्तो वै भ्रमिष्यन्ति महीमिमाम् ॥	KK03-11-193-059c  
जीवितान्तकराः क्रूरा रौद्राः प्राणिविहिंसकाः ।	KK03-11-193-060a  
यदा भविष्यन्ति नरास्तदा सङ्क्षेप्स्यते युगम् ॥	KK03-11-193-060c  
आश्रयिष्यन्ति च नदीः पर्वतान्विषमाणि च ।	KK03-11-193-061a  
प्रधावमाना वित्रस्ता द्विजाः कुरुकुलोद्वह ॥	KK03-11-193-061c  
दस्युभिः पीडिता राजन्काका इव द्विजोत्तमाः ।	KK03-11-193-062a  
कुराजभिश्च सततं करभारप्रपीडिताः ॥	KK03-11-193-062c  
धैर्यं त्यक्त्वा महीपाल दारुणे युगसङ्क्षये ।	KK03-11-193-063a  
विकर्माणि करिष्यन्ति शूद्राणां परिचारकाः ॥	KK03-11-193-063c  
शूद्रा धर्मं प्रवक्ष्यन्ति ब्राह्मणाः पर्युपासकाः ।	KK03-11-193-064a  
श्रोतारश्च भविष्यन्ति प्रामाण्येन व्यवस्थिताः ॥	KK03-11-193-064c  
विपरीतश्च लोकोऽयं भविष्यत्यधरोत्तरः ।	KK03-11-193-065a  
एडूकान्पूजयिष्यन्ति वर्जयिष्यन्ति देवताः ।	KK03-11-193-065c  
शूद्राश्च प्रभविष्यन्ति न द्विजा युगसङ्क्षये ॥	KK03-11-193-065e  
आश्रमेषुमहर्षीणां ब्राह्मणावसथेषु च ।	KK03-11-193-066a  
देवस्थानेषु चैत्येषु नागानामालयेषु च ॥	KK03-11-193-066c  
एडूकचिह्ना पृथिवी न देवगृहभूषिता ।	KK03-11-193-067a  
भविष्यति युगे क्षीणे तद्युगान्तस्य लक्षणम् ॥	KK03-11-193-067c  
दा रौद्रा धर्महीना मांसादाः पानपास्तथा ।	KK03-11-193-068a  
भविष्यन्ति नरा नित्यं तदा सङ्क्षेप्स्यते युगम् ॥	KK03-11-193-068c  
पुष्पं पुष्पे यदा राजन्फले वा फलमाश्रितम् ।	KK03-11-193-069a  
प्रजास्यति महाराज तदा सङ्क्षेप्स्यते युगम् ॥	KK03-11-193-069c  
अकालवर्षी पर्जन्यो भविष्यति गते युगे ।	KK03-11-193-070a  
अक्रमेण मनुष्याणां भविष्यन्ति तदा क्रियाः ॥	KK03-11-193-070c  
विरोधमथ यास्यन्ति वृषला ब्राह्मणैः सह ।	KK03-11-193-071a  
मही म्लेच्छजनाकीर्णा भविष्यति ततोऽचिरात् ॥	KK03-11-193-071c  
करभारभयाद्विप्रा भजिष्यन्ति दिशो दश ।	KK03-11-193-072a  
\'अन्यायवर्तिनश्चापि भविष्यन्ति नराधिपाः\' ॥	KK03-11-193-072c  
निर्विशेषा जनपदास्तथा विष्टिकरार्दिताः ।	KK03-11-193-073a  
आश्रमानुपलप्स्यन्ति फलमूलोपजीविनः ॥	KK03-11-193-073c  
एवं पर्याकुले लोके मर्यादा न भविष्यति ।	KK03-11-193-074a  
\'ब्राह्मणाः क्षत्रिया वैश्याः परित्यक्ष्यन्ति सत्क्रियाम्\'	KK03-11-193-074c  
न स्थास्यन्त्युपदेशे च शिष्या विप्रियकारिणः ॥	KK03-11-193-074e  
आचार्योपनिधिश्चैव भर्त्स्यते तदनन्तरम् ।	KK03-11-193-075a  
अर्थयुक्त्या प्रवात्स्यन्ति मित्रसम्बन्धिबान्धवाः ॥	KK03-11-193-075c  
अभावः सर्वभूतानां युगान्ते सम्भविष्यति ।	KK03-11-193-076a  
दिशः प्रज्वलिताः सर्वा नक्षत्राण्यप्रभाणि च ॥	KK03-11-193-076c  
प्रधूपितानि ज्योतींषि वाताः पर्याकुलास्तथा ।	KK03-11-193-077a  
उल्कापाताश्च बहवो महाभयनिदर्शकाः ॥	KK03-11-193-077c  
षड्भिरन्यैश्च सहितो भास्करः प्रतपिष्यति ।	KK03-11-193-078a  
तुमुलाश्चापि निर्ह्रादा दिग्दाहाश्चापि सर्वशः ।	KK03-11-193-078c  
कबन्धान्तर्हितो भानुरुदयास्तमने तदा ॥	KK03-11-193-078e  
अकालवर्षी भगवान्भविष्यति सहस्रदृक् ।	KK03-11-193-079a  
सस्यानि च न रोक्ष्यन्ति युगान्ते पर्युपस्थिते ॥	KK03-11-193-079c  
अभीक्ष्णं क्रूरवादिन्यः परुषा रुदितप्रियाः ।	KK03-11-193-080a  
भर्तॄणां वचने चैव न स्थास्यन्ति ततः स्त्रियः ॥	KK03-11-193-080c  
पुत्राश्च मातापितरौ हनिष्यन्ति युगक्षये ।	KK03-11-193-081a  
सूदयिष्यन्ति च पतीन्स्त्रियः पुत्रानपाश्रिताः ॥	KK03-11-193-081c  
अपर्वणि महाराज सूर्यं राहुरुपैष्यति ।	KK03-11-193-082a  
युगान्ते हुतभुक्वापि सर्वतः प्रज्वलिष्यति ॥	KK03-11-193-082c  
पानीयं भोजनं चापि याचमानास्तदाऽध्वगाः ।	KK03-11-193-083a  
न लप्स्यन्ते निवासं च निरस्ताः पथि शेरते ॥	KK03-11-193-083c  
निर्घातवायसा नागाः शकुनाः समृगद्विजाः ।	KK03-11-193-084a  
रूक्षा वाचो विमोक्ष्यन्ति युगान्ते पर्युपस्थिते ॥	KK03-11-193-084c  
मित्रसम्बन्धिनश्चापि सन्त्यक्ष्यन्ति नरास्तदा ।	KK03-11-193-085a  
जनं परिजनं चापि युगान्ते पर्युपस्थिते ॥	KK03-11-193-085c  
अथ देशान्दिशश्चापि पत्तनान्यापणानि च ।	KK03-11-193-086a  
क्रमशः सल्ँलयिष्यन्ति युगान्ते पर्युपस्थिते ॥	KK03-11-193-086c  
हा तात हा सुतेत्येवं तदा वाचः सुदारुणाः ।	KK03-11-193-087a  
विक्रोशमानश्चान्योन्यं जनो गां पर्यटिष्यति ॥	KK03-11-193-087c  
\'भोवादिनस्तथा शूद्रा ब्राह्मणाः प्राकृतप्रियाः ।	KK03-11-193-088a  
पाषण्डजनसङ्कीर्णा भविष्यन्ति युगक्षये\' ॥	KK03-11-193-088c  
ततस्तुमुलसङ्घाते वर्तमाने युगक्षये ।	KK03-11-193-089a  
द्विजातिपूर्वको लोकः क्रमेण प्रभविष्यति ॥	KK03-11-193-089c  
ततः कालान्तरेऽन्यस्मिन्पुनर्लोकविवृद्धये ।	KK03-11-193-090a  
भविष्यति पुनर्दैवमनुकूलं यदृच्छया ॥	KK03-11-193-090c  
यदा सूर्यश्च चन्द्रश्च तथा तिष्यबृहस्पती ।	KK03-11-193-091a  
एकराशौ समेष्यन्ति प्रपत्स्यति तदा कृतम् ॥	KK03-11-193-091c  
कालवर्षी च पर्जन्यो नक्षत्राणि शुभानि च ।	KK03-11-193-092a  
प्रदक्षिणा ग्रहाश्चापि भविष्यन्त्यनुलोमगाः ।	KK03-11-193-092c  
क्षेमं सुभिक्षमारोग्यं भविष्यति निरामयम् ॥	KK03-11-193-092e  
कल्की विष्णुयशा नाम द्विजः कालप्रचोदितः ।	KK03-11-193-093a  
उत्पत्स्यते महावीर्यो महाबुद्धिपराक्रमः ॥	KK03-11-193-093c  
सम्भूतः सम्भलग्रामे ब्राह्मणावसथे शुभे ।	KK03-11-193-094a  
\'महात्मा वृत्तसम्पन्नः प्रजानां हितकृन्नृप\' ॥	KK03-11-193-094c  
मनसा तस्य सर्वाणि वाहनान्यायुधानि च ।	KK03-11-193-095a  
उपस्थास्यन्ति योधाश्च शस्त्राणि कवचानि च ॥	KK03-11-193-095c  
स धर्मविजयी राजा चक्रवर्ती भविष्यति ।	KK03-11-193-096a  
सचेमं सङ्कुलं लोकं प्रसादमुपनेष्यति ॥	KK03-11-193-096c  
उत्थितो ब्राह्मणो दीप्तः क्षयान्तकृदुदारधीः ।	KK03-11-193-097a  
सङ्क्षेपको हि सर्वस्य युगस्य परिवर्तकः ॥	KK03-11-193-097c  
स सर्वत्र गतान्क्षुद्रान्ब्राह्मणैः परिवारितः ।	KK03-11-193-098a  
उत्सादयिष्यति तदा सर्वम्लेच्छगणान्द्विजः ॥	KK03-11-193-098c  

इति श्रीमन्महाभारते अरण्यपर्वणि मार्कण्डेयसमास्यापर्वणि त्रिनवत्यधिकशततमोऽध्यायः ॥

3-193-3 शेषं जगद्भविष्यति उत्कर्षं प्राप्स्यति ॥ 3-193-5 काष्ठाम् अवधिम् । कृतं कृतयुगम् ॥ 3-193-8 कलुषं कलिम् ॥ 3-193-9 निर्व्याजश्छद्महीनः । उपाधिवर्जितः लोभादिहीनः । वृषइव चतुष्पात् ॥ 3-193-10 अर्धेनाधर्मेण ॥ 3-193-14 धर्मवैतंसिकाः धर्मजालिकाः धर्मजालं विस्तार्य लोकान्वञ्चयन्तीत्यर्थः ॥ 3-193-18 अन्त्या इति । चाण्डालाः क्षत्रियादिकर्म क्षत्रियादयश्चाण्डालकर्म करिष्यन्तीत्यर्थः ॥ 3-193-19 शाणी शणसूत्रजा प्रवराशाटीति ख. पाठः ॥ 3-193-26 निम्नेषु हीनेषु कर्मसु ॥ 3-193-32 पापाचारपरिग्रहा इति ध. पाठः ॥ 3-193-37 परार्थान्परधनानि ॥ 3-193-38 हस्तो हस्तं परिमुषेद्धस्तवदेकोदरजोपि भ्राता भ्रातरं वञ्चयेदेव ॥ 3-193-41 एकाहार्यं युगं सर्वमिति झ. पाठः । एकहार्यं एकविधमेव मांसशाकादिकमाहारमर्हतीति तथा । भक्ष्याभक्ष्यविभागो नास्तीत्यर्थः ॥ 3-193-42 एकवर्णः वर्णविभागनाशनात् ॥ 3-193-43 न रक्षति पिता पुत्रमिति ध. पाठः ॥ 3-193-45 स्वैराचारश्चेति झ. पाठः ॥ 3-193-49 प्रजास्यन्ति प्रजाः जनयिष्यन्ति ॥ 3-193-55 ज्ञानानि ज्ञेयस्वरूपाणि ॥ 3-193-56 श्चान्योन्यमभिशङ्किता इति ध. पाठः ॥ 3-193-57 सङ्क्षयो लोक इजि ध. पाठः ॥ 3-193-59 वृषलार्दिताः शूद्रपीडिताः ॥ 3-193-60 सङ्क्षेप्स्यते नाशं गमिष्यति ॥ 3-193-62 काका इव सर्वतः शङ्किनः नीचवृत्त्युपजीविनो वा ॥ 3-193-65 एडूकान् अस्थ्यङ्कितनानि कुड्यानि । जालूकान्पूजयिष्यन्तीति क. ध. पाठः ॥ 3-193-73 निर्विशेषाः तुल्याचारवेषाः । विष्टिकराः भृतिमदत्त्वा कारयन्ति ते ॥ 3-193-75 आचार्योपि अपनिधिः निर्धनः भर्त्स्यते धिक्क्रियते । अर्थयुक्त्या धनयोगेन नतु स्नेहेन धर्मेण वा ॥ 3-193-78 कबन्धान्तर्हितः राह्वन्तर्हितः ॥ 3-193-91 यदेति । गुरुसूर्यचन्द्राः यदा युगपत्पुष्यनक्षत्रमेष्यन्ति तदा कृतयुगप्रवृत्तिरितित्यर्थः ॥ 3-193-94 सम्भूतः शम्बलग्नामे इति ध. पाठः ॥
