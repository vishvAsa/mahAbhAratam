अध्यायः 144

पाण्डवैर्मन्दरगिरिगमनम् ॥ 1 ॥ तथा आकाशगङ्गासेवनम् ॥ 2 ॥ तथा नरकासुरास्थिराशिदर्शनम् ॥ 3 ॥ लोमशेन पाण्डवान्प्रति विष्णुना नरकासुरवधप्रकारकथनम् ॥ 4 ॥ तथा वराहरूपिणा हरिणा भारावमग्नभूम्युद्धरणकथनम् ॥ 5 ॥

001 [लोमश उवाच ।
001a द्रष्टारः पर्वताः सर्वे नद्यः सपुरकाननाः ।
001c तीर्थानि चैव श्रीमन्ति स्पृष्टं च सलिलं करैः ॥
002a पर्वतं मन्दरं दिव्यमेष पन्थाः प्रयास्यति ।
002c समाहीता निरुद्विग्नाः सर्वे भवत पाण्डवाः ॥
003a अयं देवनिवासो वै गन्तव्यो वो भविष्यति ।
003c ऋषीणां चैव दिव्यानां निवासः पुण्यकर्मणां ॥
004a एषा शिवजला पुण्या याति सौम्य महानदी ।
004c बदरीप्रभवा राजन्देवर्षिगणसेविता ॥
005a एषा वैहायसैर्नित्यं वालखिल्यैर्महात्मभिः ।
005c अर्चिता चोपयाता च गन्धर्वैश्च महात्मभिः ॥
006a अत्र साम स्म गायन्ति सामगाः पुण्यनिःस्वनाः ।
006c मरीचिः पुलहश्चैव भृगुश्चैवाङ्गिरास्तथा ॥
007a अत्राह्निकं सुरश्रेष्ठो जपते समरुद्गणः ।
007c साध्याश्चैवाश्विनौ चैव परिधावन्ति तं तदा ॥
008a चन्द्रमाः सह सूर्येण ज्योतीषि च ग्रहैः सह ।
008c अहोरात्रविभागेन नदीमेनामनुव्रजन् ॥
009a एतस्याः सलिलं मूर्ध्नि वृषाङ्कः पर्यधारयत् ।
009c गङ्गाद्वारे महाभाग येन लोकस्थितिर्भवेत् ॥
010a एतां भगवतीं देवीं भवन्तः सर्व एव हि ।
010c प्रयतेनात्मना तात प्रतिगम्याभिवादत ॥
011a तस्य तद्वचनं श्रुत्वा लोमशस्य महात्मनः ।
011c आकाशगङ्गां प्रयताः पाण्डवास्तेऽभ्यवादयन् ॥
012a अभिवाद्य च ते सर्वे पाण्डवा धर्मचारिणः ।
012c पुनः प्रयाताः संहृष्टाः सर्वैर्ऋषिगणैः सह ॥
013a ततो दूरात्प्रकाशन्तं पाण्डुरं मेरुसन्निभम् ।
013c ददृशुस्ते नरश्रेष्ठा विकीर्णं सर्वतोदिशम् ॥
014a तान्प्रष्टुकामान्विज्ञाय पाण्डवान्स तु लोमशः ।
014c उवाच वाक्यं वाक्यज्ञः शृणुध्वं पाण्डुनन्दनाः ॥
015a एतद्विकीर्णं सुश्रीमत्कैलासशिखरोपमम् ।
015c यत्पश्यसि नरश्रेष्ठ पर्वतप्रतिमं स्थितम् ॥
016a एतान्यस्थीनि दैत्यस्य नरकस्य महात्मनः ।
016c पर्वतप्रतिमं भाति पर्वतप्रस्तराश्रितम् ॥
017a पुरातनेन देवेन विष्णुना परमात्मना ।
017c दैत्यो विनिहतस्तेन सुरराजहितैषिणा ॥
018a दशवर्षसहस्राणि तपस्तप्यन्महामनाः ।
018c  ऐन्द्रं प्रार्थयते स्थानं तपःस्वाध्यायविक्रमात् ॥
019a तपोबलेन महता बाहुवेगबलेन च ।
019c नित्यमेव दुराधर्षो धर्षयन्स दितेः सुतः ॥
020a स तु तस्य बलं ज्ञात्वा धर्मे च चरितव्रतम् ।
020c भयाभिभूतः संविग्नः शक्र आसीत्तदाऽनघ ॥
021a तेन सञ्चिन्तितो देवो मनसा विष्णुरव्ययः ।
021c सर्वत्रगः प्रभुः श्रीमानागतश्च स्थितो बभौ ॥
022a ऋषयश्चापि तं सर्वे तुष्टुवुश्च दिवौकसः ॥
023a  तं दृष्ट्वा ज्वलमानश्रीर्भगवान्हव्यवाहनः ।
023c नष्टतेजाः समभवत्तस्य तेजोभिभर्त्सितः ॥
024a तं दृष्ट्वा वरदं देवं विष्णुं देवगणेश्वरम् ।
024c प्राञ्जलिः प्रणतो भूत्वा नमस्कृत्य च वज्रभृत् ।
024e प्राह वाक्यं ततस्तत्त्वं यतस्तस्य भयं भवेत् ॥
025 विष्णुरुवाच ।
025a जानामि ते भयं शक्र दैत्येन्द्रान्नरकात्ततः ।
025c ऐन्द्रं रप्रार्थयते स्थानं तपःसिद्धेन कर्मणा ॥
026a सोहमेनं तव प्रीत्या तपःसिद्धमपि ध्रुवम् ।
026c वियुनज्मि देहाद्देवेनद्र मुहूर्तं प्रतिपालय ॥
027 लोमश उवाच ।
027a तस्य विष्णुर्महातेजाः पाणिना चेतनां हरत् ।
027c स पपात ततो भूमौ गिरिराज इवाहतः ।
027e तस्यैतदस्थिसङ्घातं मायाविनिहतस्य वै ॥
028a इदं द्वितीयमपरं विष्णो कर्म प्रकाशते ॥
029a नष्टा वसुमती कृत्स्ना पाताले चैव मज्जिता ।
029c पुनरुद्धरिता तेन वाराहेणैकशृङ्गिणा ॥
030 युधिष्ठिर उवाच ।
030a मगवन्विस्तरेणे मां कथां कथय तत्त्वतः ॥
031a कथं तेन सुरेशेन नष्टा वसुमती तदा ।
031c योजनानां शतं ब्रह्मन्पुनरुद्धरिता तदा ॥
032a केन चैव प्रकारेण जगतो धरणी ध्रुवा ।
032c शिवा देवी महाभागा सर्वसस्यप्ररोहिणी ।
032e कस्य चैव प्रभावाद्धि योजनानां शतं गता ॥
033a केन तद्वीर्यसर्वस्वं दर्शितं परमात्मनः|
033c एतत्सर्वं यथातत्त्वमिच्छामि द्विजसत्तम |
033e श्रोतुं विस्तरशः सर्वं त्वं हि तस्य प्रतिश्रयः ॥
034 लोमश उवाच ।
034a यत्तेऽहं परिपृष्टोऽस्मि कथामेतां युधिष्ठिर ।
034c तत्सर्वमखिलेनेह श्रूयतां मम भाषतः ॥
035a पुरा कृतयुगे तात वर्तमाने भयङ्करे ।
035c यमत्वं कारयामास आदिदेवः पुरातनः ॥
036a यमत्वं कुर्वतस्तस्य देवदेवस्य धीमतः ।
036c न तत्र म्रियते कश्चिज्जायते वा तथाऽच्युत ॥
037a वर्धन्ते पक्षिसङ्घाश्च तथा पशुगवेडकम् ।
037c गवाश्वं च मृगाश्चैव सर्वे ते पिशिताशनाः ॥
038a तथा पुरुषशार्दूल मानुषाश्च परन्तप ।
038c सहस्रशो ह्ययुतशो वर्धन्ते सलिलं यथा ॥
039a एतस्मिन्सङ्कुले तात वर्तमाने भयङ्करे ।
039c अतिभाराद्वसुमती योजनानां शतं गता ॥
040a सा वै व्यथितसर्वाङ्गी भारेणाक्रान्तचेतना ।
040c नारायणं वरं देवं प्रपन्ना शरणं गता ॥
041 पृथिव्युवाच ।
041a भगवंस्त्वत्प्रसादाद्धि तिष्ठेयं सुचिरं त्विह ।
041c भारेणास्मि समाक्रान्ता न शक्नोस्मि स्म वर्तितुम् ॥
042a ममेमं भगवन्भारं व्यपनेतुं त्वमर्हसि ।
042c शरणागताऽस्मि ते देव प्रसादं कुरु मे विभो ॥
043a तस्यास्तद्वचनं श्रुत्वा भगवानक्षरः प्रभुः ।
043c प्रोवाच वचनं हृष्टः श्राव्याक्षरसमीरितम् ॥
044a न ते महि भयं कार्यं भारार्ते वसुधारिणि ।
044c अयमेवं तथा कुर्मि यथा लध्वी भविष्यसि ॥
045 लोमश उवाच ।
045a स तां विसर्जयित्वा तु वसुधां शैलकुण्डलाम् ।
045c ततो वराहः संवृत्त एकशृङ्गो महाद्युतिः ॥
046a रक्ताभ्यां नयनाभ्यां तु भयमुत्पादयन्निव ।
046c धूमं च ज्वलयल्ँलक्ष्म्या तत्र देशे व्यवर्धत ॥
047a स गृहीत्वा वसुमतीं शृङ्गेणैकेन भास्वता ।
047c योजनानां शतं वीर समुद्धरति सोऽक्षरः ॥
048a तस्यां चोद्धार्यमाणायां सङ्क्षोभः समजायत ।
048c देवाः सङ्क्षुभिताः सर्वे ऋषयश्च तपोधनाः ॥
049a हाहाभूतमभूत्सर्वं त्रिदिवं व्योम भूस्तथा ।
049c न पर्यवस्थितः कश्चिद्देवो वा मानुषोपि वा ॥
050a ततो ब्रह्माणमासीनं ज्वलमानमिव श्रिया ।
050c देवाः सर्षिगणाश्चैव उपतस्थुरनेकशः ॥
051a उपसर्प्य च देवेशं ब्रह्माणं लोकसाक्षिकम् ।
051c भूत्वा प्राञ्जलयः सर्वे वाक्यमुच्चारयंस्तदा ॥
052a लोकाः सङ्क्षुभिताः सर्वे व्याकुलं च चराचरम् ।
052c समुद्राणां च सङ्क्षोभस्त्रिदशेश प्रकाशते ॥
053a सैषा वसुमती कृत्स्ना योजनानां शतं गता ।
053c किमेतत्किम्प्रभावेण येनेदं व्याकुलं जगत् ।
053e आख्यातु नो भवाञ्शीघ्रं विसञ्ज्ञाः स्मेह सर्वशः ॥
054 ब्रह्मोवाच ।
054a असुरेभ्यो भयं नास्ति युष्माकं कुत्रचित्क्वचित् ।
054c श्रूयतां यत्कृते त्वेष सङ्क्षोभो जायतेऽमराः ॥
055a योसौ सर्वत्रगः श्रीमानक्षरात्मा व्यवस्थितः ।
055c तस्य प्रभावात्सङ्क्षोभस्त्रिदिवस्य प्रकाशते ॥
056a यैषा वसुमती कृत्स्ना योजनानां शतं गता ।
056c समुद्धृता पुनस्तेन विष्णुना परमात्मना ॥
057a तस्यामुद्धार्यमाणायां सङ्क्षोभः समजायत ।
057c एवं भवन्तो जानन्तु च्छिद्यतां संशयश्च वः ॥
058 देवा ऊचुः ।
058a क्व तद्भूतं वसुमतीं समुद्धरति हृष्टवत् ।
058c तं देशं भगवन्ब्रूहि तत्र यास्यामहे वयम् ॥
059 ब्रह्मोवाच ।
059a हन्त गच्छत भद्रं वो नन्दने पशय्त स्थितम् ।
059c एषोत्र भगवाञ्श्रीमान्मुपर्णः सम्प्रकाशते ॥
060a वाराहेणैव रूपेण भगवाल्ँलोकभावनः ।
060c कालानल इवाभाति पृथिवीतलमुद्धरन् ॥
061a एतस्योरसि सुव्यक्तं श्रीवत्समभिराजते ।
061c पश्यध्वं विबुधाः सर्वे भूतमेतदनामयम् ॥
062 लोमश उवाच ।
062a ततो दृष्ट्वा महात्मानं श्रुत्वा चामन्त्र्य चामराः ।
062c पितामहं पुरस्कृत्य जग्मुर्देवा यथागतम् ॥
063 वैशम्पायन उवाच ।
063a श्रुत्वा तु तां कथां सर्वे पाण्डवा जनमेजय ।
063c लोमशादेशितेनाशु यथा जग्मुः प्रहृष्टवत् ॥

इति श्रीमन्महाभारते अरण्यपर्वणि तीर्थयात्रापर्वणि चतुश्चत्वारिंशदधिकशततमोऽध्यायः ॥ 144 ॥

3-144-1 भोद्रष्टारः सर्वे मन्दरादन्ये पर्वता दृष्टा इति शेषः ॥ 3-144-4 महानदी गङ्गा अलकनन्दा वा ॥ 3-144-5 उपयाता इष्टसिद्ध्यर्थं प्रार्थिता ॥ 3-144-7 आह्रिकं नैयमिकं जपम् । परिधावन्ति परिचरन्ति । तमिन्द्रम् ॥ 3-144-10 वादत वादयत । अक्षरलोप आर्षः ॥ 3-144-13 पाण्डुरं श्वेतम् । अस्थां राशिमिति शेषः ॥ 3-144-27 पाणिना चपेटाघातेन चेतनां हरत्प्राणान्जहार ॥ 3-144-32 गता अधस्तादिति शेषः ॥ 3-144-37 पशवश्च गावश्च एडका मेषाश्च पशुगवेडकम् ॥ 3-144-44 न ते त्वया । हे महि । कुर्मि करोमि ॥ 3-144-46 धूमं धूपम् । ज्वलयन्निति हेतौ शतृप्रत्ययः । यथायथा धूमो ज्वलति तथातथाऽवर्धत इत्यर्थः ॥ 3-144-51 वाक्यं उच्चारयन् उच्चारितवन्तः ॥ 3-144-59 नन्दने इन्द्रवने । अत्र एतत्समीपे ॥ 59 ||