अध्यायः 037

युधिष्ठिरेण व्यासोपदिष्टमन्त्रोपदेशपूर्वकमस्त्रग्रहणाय स्वर्गम्प्रत्यर्जुनस्य प्रस्थापनम् ॥ 1 ॥ स्वर्गं प्रस्थितेनार्जुनेन यध्येपथमिन्द्रकीलगिरौ तपश्चर्या ॥ 2 ॥ तत्र मुनिरूपिण इन्द्रस्य दर्शनम् ॥ 3 ॥ दिव्यास्त्रदानं याचितेनेन्द्रेणार्जुनम्प्रति तपसा रुद्रप्रसादनानन्तरमस्त्रलाभाय स्वर्गागमनचोदना ॥ 4 ॥

वैशम्पायन उवाच 	KK03-02-037-001  
कस्यचित्त्वथ कालस्य धर्मराजो युधिष्ठिरः ।	KK03-02-037-001a  
संस्मृत्य मुनिसन्देशमिदं वचनमब्रवीत् ॥	KK03-02-037-001c  
विविक्ते विदितप्रज्ञमर्जुनं पुरुषर्षभ ।	KK03-02-037-002a  
सान्त्वपूर्वं स्मितं कृत्वापाणिना परिसंस्पृशन् ॥	KK03-02-037-002c  
स मुहूर्तमिव ध्यात्वा वनवासमरिन्दमः ।	KK03-02-037-003a  
धनञ्जयं धर्मराजो रहसीदमुवाच ह ॥	KK03-02-037-003c  
भीष्मे द्रोणे कृपे कर्णे द्रोणपुत्रे च भारत ।	KK03-02-037-004a  
धनुर्वेदश्चतुष्पाद एतेष्वद्य प्रतिष्ठितः ॥	KK03-02-037-004c  
दैवं ब्राह्मं चासुरं च सप्रयोगचिकित्सितम् ।	KK03-02-037-005a  
सर्वास्त्राणां प्रयोगं च अभिजानन्ति कृत्स्नशः ॥	KK03-02-037-005c  
ते सर्वे धृतराष्ट्रस्य पुत्रेण परिसान्त्विताः ।	KK03-02-037-006a  
संविभक्ताश्च तुष्टाश्च गुरुवत्तेषु वर्तते ।	KK03-02-037-006c  
सर्वयोधेषु चैवास्य सदा प्रीतिरनुत्तमा ॥	KK03-02-037-006e  
आचार्या मानितास्तुष्टाः शान्तिं व्यवहरन्न्युत ।	KK03-02-037-007a  
शक्तिं न हापयिष्यन्ति ते काले प्रतिपूजिताः ॥	KK03-02-037-007c  
अद्य चेयं मही कृत्स्ना दुर्याधनवशानुगा ।	KK03-02-037-008a  
सग्रामनगरा पार्थ ससागरवनाकरा ॥	KK03-02-037-008c  
भवानेव प्रियोऽस्माकं त्वयि भारः समाहितः ॥	KK03-02-037-009ac  
अत्र कृत्यं प्रपश्यामि प्राप्तकालमरिन्दम ।	KK03-02-037-0010a  
कृष्णद्वैपायनात्तात गृहीतोपनिषन्मया ॥	KK03-02-037-010c  
गृहीतया तया सम्यग्जगत्सर्वं प्रकाशते ।	KK03-02-037-011a  
तेन त्वं ब्रह्मणा तात संयुक्तः सुसमाहितः ॥	KK03-02-037-011c  
देवतानां यथाकालं प्रसादं प्रतिपालय ।	KK03-02-037-012a  
तपसा योजयात्मानमुग्रेण भरतर्षभ ॥	KK03-02-037-012c  
धनुष्मान्कवची खड्गी मुनिः साधुव्रते स्थितः ।	KK03-02-037-013a  
न कस्यचिद्ददन्मार्गं गच्छ तातोत्तरां दिशम् ॥	KK03-02-037-013c  
इनद्रे ह्यस्त्राणि दिव्यानि समस्तानि धनञ्जय ।	KK03-02-037-014a  
वृत्राद्भीतैर्बलं देवैस्तदा शक्रे समर्पितम् ॥	KK03-02-037-014c  
तान्येकस्थानि सर्वाणि ततस्त्वं प्रतिपत्स्यसे ।	KK03-02-037-015a  
\'अनेन ब्रह्मणा तात सर्वं सम्प्रतिपद्यते ॥\'	KK03-02-037-015c  
शक्रमेव प्रपद्यस्व स तेऽस्त्राणि प्रदास्यति ।	KK03-02-037-016a  
दीक्षितोऽद्यैव गच्छ त्वं द्रष्टुं देवं पुरन्दरम् ॥	KK03-02-037-016c  
वैशम्पायन उवाच 	KK03-02-037-017  
एवमुक्त्वा धर्मराजस्तमध्यापयत प्रभुः ॥	KK03-02-037-017ac  
दीक्षितं विधिना तेन यतवाक्कायमानसम् ।	KK03-02-037-018a  
अनुजज्ञे तदा वीरं भ्राता भ्रातरमग्रजः ॥	KK03-02-037-018c  
निदेशाद्धर्मराजस्य द्रष्टुकामः पुरन्दरम् ।	KK03-02-037-019a  
धनुर्गाण्डीवमादाय तथाऽक्षय्ये महेषुधी ॥	KK03-02-037-019c  
कवची सतलत्राणो बद्धगोधाङ्गुलित्रवान् ।	KK03-02-037-020a  
हत्वाऽग्निं ब्राह्मणान्निष्कैः स्वस्तिवाच्य महाभुज ॥	KK03-02-037-020c  
प्रातिष्ठत महाबाहुः प्रगृहीतशरासनः ।	KK03-02-037-021a  
वधाय धार्तराष्ट्राणां निःश्वस्योर्ध्वमुदैक्षत ॥	KK03-02-037-021c  
तं दृष्ट्वा तत्र कौन्तेयं प्रगृहीतशरासनम् ।	KK03-02-037-022a  
अब्रुवन्ब्राह्मणाः सिद्धा भूतान्यन्तर्हितानि च ॥	KK03-02-037-022c  
क्षिप्रमाप्नुहि कौन्तेय मनसा यद्यदिच्छसि ।	KK03-02-037-023a  
संसाधयस्व कौन्तेय ध्रुवोस्तु विजयस्तव ॥	KK03-02-037-023c  
अब्रुवन्ब्राह्मणाः पार्थमिति कृत्वा जयाशिषः ।	KK03-02-037-024a  
\'सिद्धचारणसङ्घाश्च गन्धर्वाश्च तमब्रुवन् ॥	KK03-02-037-024c  
स्वस्तिव्रतमुपाधत्स्व सङ्कल्पस्तव सिद्ध्यताम् ।	KK03-02-037-025a  
मनोरथाश्च ते सर्वे समृद्ध्यन्तां महारथ ॥	KK03-02-037-025c  
एवमुक्तोऽभिवाद्यैतान्बद्धाञ्जलिपुटस्तथा ।	KK03-02-037-026a  
तपोयोगमनाः पार्थः पुरोहितमवन्दत ॥	KK03-02-037-026c  
ततः प्रीतमना जिष्णुस्तावुभावभ्यवन्दत ।	KK03-02-037-027a  
सहोदरावतिरथौ युधिष्ठिरवृकोदरौ ॥	KK03-02-037-027c  
तं क्लान्तमनसौ पूर्णमभिगम्य महारथौ ।	KK03-02-037-028a  
यमौ गाण्डीवधन्वानमभ्यवादयतामुभौ ॥	KK03-02-037-028c  
अभिवाद्य तु तौ वीरावूचतुः पाकशासनिम् ।	KK03-02-037-029a  
अवाप्तव्यानि सर्वाणि दिव्यान्यस्त्राणि वासवात् ।	KK03-02-037-029c  
अस्त्राण्याप्नुहि कौन्तेय मनसा यद्यदिच्छसि ॥	KK03-02-037-029e  
गिरो ह्यशिथिलाः सर्वा निर्दोषाः सम्मताः सताम् ।	KK03-02-037-030a  
त्वमेकः पाण्डवेष्वद्य सम्प्राप्तोसि धनञ्जय ॥	KK03-02-037-030c  
न चाधर्मविदं देवा नासिद्धं नातपस्विनम् ।	KK03-02-037-031a  
द्रष्टुमिच्छन्ति कौन्तेय चलचित्तं शठं न च ॥	KK03-02-037-031c  
रोरूयमाणः कटुकमीर्ष्यकः कटुकाक्षरः ।	KK03-02-037-032a  
शठकः श्लाघकः क्षेप्ता हन्ता च विचिकित्सिता ॥	KK03-02-037-032c  
विश्वस् हन्ता मायावी क्रोधनोऽनृतभाषिता ।	KK03-02-037-033a  
अत्याशी नास्तिकोऽदाता मित्रध्रुक्सर्वशङ्कितः ॥	KK03-02-037-033c  
आक्रोष्टा चातिमानी च रौद्रो लुब्धोऽथ लोलुपः ।	KK03-02-037-034a  
स्तेनश्च मद्यपश्चैव भ्रूणहा गुरुतल्पगः ॥	KK03-02-037-034c  
सम्भावितात्मा चात्यर्थं नृशंसः पुरुषश्च यः ।	KK03-02-037-035a  
नैते लोकानाप्नुवन्ति निर्लोकास्ते धनञ्जय ॥	KK03-02-037-035c  
आनृशंस्यमनुक्रोशः सत्यं करुणवेदिता ।	KK03-02-037-036a  
दमः स्थितिर्धृतिर्धर्मः क्षमा कृत्यमनुत्तमम् ॥	KK03-02-037-036c  
दया शमश्च धर्मश्च गुरुपूजा कृतज्ञता ।	KK03-02-037-037a  
मैत्रता द्विजभक्तिश्च वसन्ति त्वयि फल्गुन ।	KK03-02-037-037c  
व्यपेक्षा सर्वभूतेषु कृपा दानं मतिः स्मृतिः ॥	KK03-02-037-037e  
तस्मात्कौरव्य शक्रेण समेष्यसि धनञ्जय ।	KK03-02-037-038a  
त्वादृशेन हि देवानां श्लाघनीयः समागमः ॥	KK03-02-037-038c  
सुहृदां सोदराणां च सर्वेषां भरतर्षभ ।	KK03-02-037-039a  
त्वं गतिः परमा तात वृत्रहा मरुतामिव ॥	KK03-02-037-039c  
तस्मिंस्त्रयोदशे वर्षे भ्रातरः सुहृदश्च ते ।	KK03-02-037-040a  
सर्वे हि संश्रयिष्यन्ति बाहुवीर्यं महाबल ॥	KK03-02-037-040c  
स पार्थ पितरं गच्छ सहस्राक्षमरिन्दम ।	KK03-02-037-041a  
मुष्टिग्रहणमादत्स्व सर्वाण्यस्त्राणि वासवात् ॥	KK03-02-037-041c  
शतशृङ्गे महाबाहो मघवानिदमब्रवीत् ।	KK03-02-037-042a  
शृण्वतां सर्वभूतानां त्वामुपाघ्राय मूर्धनि ॥	KK03-02-037-042c  
विदितः सर्वभूतानां दिवं तात गमिष्यसि ।	KK03-02-037-043a  
प्राप्य पुण्यकृतां लोकान्रंस्यसे जयतांवर ॥	KK03-02-037-043c  
मानितस्त्रिदशैः पार्थ विहृत्य सुसुखं दिवि ।	KK03-02-037-044a  
अवाप्य परमास्त्राणि पृथिवीं पुनरेष्यसि ॥	KK03-02-037-044c  
गुणांस्ते वासवस्तात खाण्डवं दहति त्वयि ।	KK03-02-037-045a  
शृण्वतां सर्वभूतानां पुनः पुनरभाषत ॥	KK03-02-037-045c  
तां प्रतिज्ञां नरश्रेष्ठ कर्तुमर्हसि वासवीम् ।	KK03-02-037-046a  
कञ्चिद्देशमितः प्राप्य तपोयोगमना भव ॥	KK03-02-037-046c  
कर्तुमर्हसि कौरव्य मघवद्वचनं हितम् ।	KK03-02-037-047a  
दीक्षित्वाऽद्यैव गच्छ त्वं द्रष्टाऽसि त्वं पुरन्दरम् ॥	KK03-02-037-047c  
तौ परिष्वज्य बीभत्सुः कृष्णामामन्त्र्य चाप्युभौ ।	KK03-02-037-048a  
मनांस्यादाय सर्वेषां प्रयातः पुरुषर्षभः ॥\'	KK03-02-037-048c  
तं तथा प्रस्थितं वीरं सिंहस्कन्धोरसं तदा ।	KK03-02-037-049a  
प्राञ्जलिः पाण्डवं कृष्णा देवानां कुर्वती नमः ।	KK03-02-037-049c  
वाग्भिः परमशुद्धाभिर्मङ्गलाभिरभाषत् ॥	KK03-02-037-049e  
नमो धात्रे विधात्रे च स्वस्ति गच्छ वनाद्वनम् ।	KK03-02-037-050a  
\'धर्मस्त्वां जुषतां पार्थ भास्करश्च विभावसुः ।	KK03-02-037-050c  
ब्रह्मा त्वां ब्राह्मणाश्चैव पालयन्तु धनञ्जय ॥\'	KK03-02-037-050e  
ज्येष्ठापचायी ज्येष्ठस्य भ्रातुर्वचनमास्थितः ।	KK03-02-037-051a  
प्रपद्येथा वसून्रुद्रानादित्यान्समरुद्गणान् ।	KK03-02-037-051c  
विश्वेदेवांस्तथा साध्याञ्शान्त्यर्थं भरतर्षभ ॥	KK03-02-037-051e  
स्वस्ति तेस्त्वान्तरिक्षेभ्यो दिव्येभ्यो भरतर्षभ ।	KK03-02-037-052a  
पार्थिवेभ्यश्च सर्वेभ्यो ये केचित्परिपन्थिनः ॥	KK03-02-037-052c  
अवरोधाद्वने वासात्सर्वस्वहरणादपि ।	KK03-02-037-053a  
इदं दुःखतरं मन्ये पुत्रेभ्यश्च विवासनात् ॥	KK03-02-037-053c  
मास्माकं क्षत्रियकुले जातुचित्पुनरुद्भवः ।	KK03-02-037-054a  
ब्राह्मणेभ्यो नमस्यामि येषां नायुधजीविका ॥	KK03-02-037-054c  
इदं मे परमं दुःखं यः स पापः सुयोधनः ।	KK03-02-037-055a  
दृष्ट्वा मां गौरिति प्राह प्रहसन्राजसंसदि ॥	KK03-02-037-055c  
तस्माद्दुःखादिदं दुःखं गरीय इति मे मतिः ।	KK03-02-037-056a  
यत्तत्परिषदो मध्ये बह्वयुक्तमभाषत ॥	KK03-02-037-056c  
\'ध्वंसितः स्वगृहेभ्यश्च राष्ट्राच्च भरतर्षभ ।	KK03-02-037-057a  
वने प्रतिष्ठितो भूत्वा सौहार्दादवतिष्ठसे ॥\'	KK03-02-037-057c  
जेता यः सर्वशत्रूणां यः पावकमतर्पयः ।	KK03-02-037-058a  
जनस्त्वां पश्यतीदानीं गच्छन्तं भरतर्षभ ॥\'	KK03-02-037-058c  
अस्मिन्नूनं महारण्ये भ्रातरः सुहृदश्च ते ।	KK03-02-037-059a  
त्वत्कथाः कथयिष्यन्ति चारणा ऋषयस्तथा ॥	KK03-02-037-059c  
यत्ते कुन्ती महाबाहो जातस्यैच्छद्धनञ्जय ।	KK03-02-037-060a  
तत्तेऽस्तु सर्वं कौन्तेय यथा च स्वयमिच्छसि ॥	KK03-02-037-060c  
\'वसुदेवस्वसा देवी त्वामार्या पुनरागतम् ।	KK03-02-037-061a  
पश्यतु त्वां पृथा पार्थ सहस्राक्षमिवादितिः\' ॥	KK03-02-037-061c  
नूनं ते भ्रातरः सर्वे त्वत्कथाभिः प्रजागरे ।	KK03-02-037-062a  
रंस्यन्ते तव कर्माणि कीर्तयन्तः पुनः पुनः ॥	KK03-02-037-062c  
न च नः पार्थ भोगेषु न धने नोत जीविते ।	KK03-02-037-063a  
तुष्टिर्बुद्धिर्भवित्री वा त्वयि दीर्घप्रवासिनि ॥	KK03-02-037-063c  
त्वयि नः पार्थ सर्वेषां सुखदुःखे प्रतिष्ठते ।	KK03-02-037-064a  
जीवितं मरणं चैव राज्यमैश्वर्यमेव च ॥	KK03-02-037-064c  
आपृष्टो नोसि कौन्तेय स्वस्ति प्राप्नुहि पाण्डव ।	KK03-02-037-065a  
कृतास्त्रं स्वस्तिमन्तं त्वां द्रक्ष्यामि पुनरागतम् ॥	KK03-02-037-065c  
बलवद्भिर्विरुद्धं न कार्यमेतत्त्वयाऽनघ ।	KK03-02-037-066a  
प्रयाह्यविघ्नेनैवाशु विजयाय महाबल ॥	KK03-02-037-066c  
ह्रीः श्रीः कीर्तिर्धृतिः पुष्टिरुमा लक्ष्मीः सरस्वती ।	KK03-02-037-067a  
इमा वै तव पान्थस्य पालयन्तु धनञ्जय ॥	KK03-02-037-067c  
वैशम्पायन उवाच 	KK03-02-037-068  
एवमुक्त्वाऽऽशिषः कृष्णा विरराम यशस्विनी ।	KK03-02-037-068ac  
ततः प्रदक्षिणं कृत्वा भ्रातॄन्धौम्यं च पाण्डवः ।	KK03-02-037-069a  
प्रातिष्ठत महाबाहुः प्रगृह्य रुचिरं धनुः ॥	KK03-02-037-069c  
\'शनैरिव दिशं वीर उदीचीं भरतर्षभ ।	KK03-02-037-070a  
संहरंस्तरसा वृक्षाल्ँलता वल्लीश्च भारत ।	KK03-02-037-070c  
असज्जमानो वृक्षेषु जगाम सुमहाबलः ॥\'	KK03-02-037-070e  
तस्य मार्गादपाक्रामन्सर्वभूतानि गच्छतः ।	KK03-02-037-071a  
युक्तस्यैन्द्रेण योगेन पराक्रान्तस्य शुष्मिणः ॥	KK03-02-037-071c  
सोऽगच्छत्पर्वतांस्तात तपोधननिषेवितान् ।	KK03-02-037-072a  
दिव्यं हैमवतं पुण्यं देवजुष्टं परन्तपः ॥	KK03-02-037-072c  
अगच्छत्पर्वतं पुण्यमेकाह्नैव महामनाः ।	KK03-02-037-073a  
मनोजवगतिर्भूत्वा योगयुक्तो यथाऽनिलः ॥	KK03-02-037-073c  
हिमवन्तमतिक्रम्य गन्धमादनमेव च ।	KK03-02-037-074a  
अत्यक्रामत्स दुर्गाणि दिवारात्रमतन्द्रितः ॥	KK03-02-037-074c  
इन्द्रकीलं समासाद्य ततोऽतिष्ठद्धनञ्जयः ।	KK03-02-037-075a  
\'गत्वा स षडहोरात्रान्सप्तमेऽहनि पाण्डवः ॥	KK03-02-037-075c  
प्रस्थेन्द्रकीलस्य शुभे तपोयोगपरोऽभवत् ।	KK03-02-037-076a  
ऊर्ध्वबाहुर्न चाङ्गानि प्रास्पन्दयत किञ्चन ॥	KK03-02-037-076c  
समाहितात्मा नियतः सहस्राक्षसुतोऽच्युतः\' ।	KK03-02-037-077a  
अन्तरिक्षे स शुश्राव तिष्ठेति स वचस्तदा ॥	KK03-02-037-077c  
तच्छ्रुत्वा सर्वतो दृष्टिं चारयामास पाण्डवः ।	KK03-02-037-078a  
अथापश्यत्सव्यसाची वृक्षमूले तपस्विनम् ॥	KK03-02-037-078c  
ब्राह्म्या श्रिया दीप्यमानं पिङ्गलं जटिलं कृशम् ।	KK03-02-037-079a  
सोऽब्रवीदर्जुनं तत्र स्थितं दृष्ट्वा महातपाः ॥	KK03-02-037-079c  
कस्त्वं तातेह सम्प्राप्तो धनुष्मान्कवची शरी ।	KK03-02-037-080a  
निबद्धाऽसितलत्राणः क्षत्रधर्ममनुव्रतः ॥	KK03-02-037-080c  
नेह शस्त्रेण कर्तव्यं शान्तानामेष आलयः ।	KK03-02-037-081a  
विनीतक्रोधहर्षाणां ब्राह्मणानां तपस्विनाम् ॥	KK03-02-037-081c  
नेहास्ति धनुषा कार्यं न सङ्ग्रामोऽत्र कर्हिचित् ।	KK03-02-037-082a  
निक्षिपैतद्धनुस्तात प्राप्तोसि परमां गतिम् ॥	KK03-02-037-082c  
इत्यनन्तौजसं वीरं यथा चान्यं पृथग्जनम् ।	KK03-02-037-083a  
तथा हसन्निवाभीक्ष्णं ब्राह्मणोऽर्जुनमब्रवीत् ।	KK03-02-037-083c  
न चैनं चालयामास धैर्यात्सुधृतनिश्चयम् ॥	KK03-02-037-083e  
तमुवाच ततः प्रीतः स द्विजः प्रहसन्निव ।	KK03-02-037-084a  
वरं वृणीष्व भद्रं ते शक्रोऽहमरिसूदन ॥	KK03-02-037-084c  
एवमुक्तः सहस्राक्षं प्रत्युवाच धनञ्जयः ।	KK03-02-037-085a  
प्राञ्जलिः प्रणतो भूत्वा शूरः कुरुकुलोद्वहः ॥	KK03-02-037-085c  
ईप्सितो ह्येष वै कामो वरं चैनं प्रयच्छ मे ।	KK03-02-037-086a  
त्वत्तोऽद्य भगवन्नस्त्रं कृत्स्नमिच्छामि वेदितुम् ॥	KK03-02-037-086c  
प्रत्युवाच महेन्द्रस्तं प्रीतात्मा प्रहसन्निव ।	KK03-02-037-087a  
इह प्राप्तस्य किं कार्यमस्त्रैस्तव धनञ्जय ॥	KK03-02-037-087c  
कामान्वृणीष्व लोकांस्त्वं प्राप्तोसि परमां गतिम् ।	KK03-02-037-088a  
एवमुक्तः प्रत्युवाच सहस्राक्षं धनञ्जयः ॥	KK03-02-037-088c  
न लोभान्न पुनः कामान्न देवत्वं पुनः सुखम् ।	KK03-02-037-089a  
न च सर्वामरैश्वर्यं कामये त्रिदशाधिप ॥	KK03-02-037-089c  
भ्रातॄंस्तान्विपिने त्यक्त्वा वैरमप्रतियात्य च ।	KK03-02-037-090a  
अकीर्तिं सर्वलोकेषु गच्छेयं शाश्वतीः समाः ॥	KK03-02-037-090c  
एवमुक्तः प्रत्युवाच वृत्रहा पाण्डुनन्दनम् ।	KK03-02-037-091a  
सान्त्वयञ्श्लक्ष्णया वाचा सर्वलोकनमस्कृतः ॥	KK03-02-037-091c  
यदा द्रक्ष्यसि भूतेशं त्र्यक्षं शूलधरं शिवम् ।	KK03-02-037-092a  
तदा दाताऽस्मि ते तात दिव्यान्यस्त्राणि सर्वशः ॥	KK03-02-037-092c  
क्रियतां दर्शने यत्नो देवस्य परमेष्ठिनः ।	KK03-02-037-093a  
दर्शनात्तस्य कौन्तेय संसिद्धः स्वर्गमेष्यसि ॥	KK03-02-037-093c  
इत्युक्त्वा फल्गुनं शक्रो जगामादर्शनं पुनः ।	KK03-02-037-094a  
अर्जुनोप्यथ तत्रैव तस्थौ योगसमन्वितः ॥	KK03-02-037-094c  

इति श्रीमन्महाभारते अरण्यपर्वणि अर्जुनाभिगमनपर्वणि सप्तत्रिंशोऽध्यायः ॥ 37 ॥

3-37-2 विविक्तेऽवितथप्रज्ञमिति क. पाठः ॥ 3-37-5 दैवम् इन्द्रवरुणाद्यस्त्रम् । ब्राह्मं ब्रह्मास्त्रम् चिकित्सा परप्रयुक्तानां प्रतीकारः ॥ 3-37-6 गुरुवत् गुरुष्विव ॥ 3-37-7 शान्तिं दोषपरिहारं कर्तुं व्यवहरन्ति यतन्ते । शक्तिं सामर्थ्ये न हापयिष्यन्ति त्याजयिष्यन्ति अपितु उद्दीपयिष्यन्ति ॥ 3-37-10 उपनिषत् रहस्यविद्या ॥ 3-37-11 तया प्रयुक्तया सम्यगिति झ. पाठः ॥ 3-37-12 प्रतिपालय प्राप्नुहि ॥ 3-37-13 मार्गं न ददत् अददत् ॥ 3-37-14 बलं सर्वास्त्ररूपम् ॥ 3-37-15 ततः शक्रात् ॥ 3-37-16 दीक्षितः स्वीकृतव्रतः ॥ 3-37-17 अध्यापयत विद्यया योजितवान् ॥ 3-37-18 अनुजज्ञे गमनाय अनुज्ञातवान् ॥ 3-37-51 ज्येष्टापचायी ज्येष्ठपूजनशीलः ॥ 3-37-55 गौरिति बहुपुरुषभोग्येत्युपहासः ॥ 3-37-56 अभाषत शत्रुर्यत् तस्माद्दुःखादिदं त्वद्वियोगजमिति पूर्वेण सम्बन्धः ॥ 3-37-69 प्रातिष्ठत महाबाहुः सुमनाः प्रीतिमांस्तदेति क. पाठः ॥ 3-37-71 शुष्मिणो बलिनः ॥ 3-37-81 विनीतौ, जितौ क्रोधहर्षौ यैः ॥ 3-37-88 कामान् काम्यन्त इति व्युत्पत्त्या इष्टान् ॥ 3-37-90 अप्रतियात्यानिस्तीर्य ॥
