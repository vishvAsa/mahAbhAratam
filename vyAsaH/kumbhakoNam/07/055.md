श्रीः
अध्यायः 055
व्यासेन युधिष्ठिरम् प्रति षोडशराजकीयाख्यानकथनप्रारम्भः ॥ 1 ॥ नारदेन सृञ्जयम् प्रति मरुत्तराजचरितकथनम् ॥ 2 ॥
सञ्जय उवाच 	001  
श्रुत्वा मृत्युसमुत्पत्तिं कर्माण्यनुपमानि च ।	001a  
धर्मराजः पुनर्वाक्यं प्रसाद्यैनमथाब्रवीत् ॥	001c  
युधिष्ठिर उवाच 	002  
गुरवः पुण्यकर्माणः शक्रप्रतिमविक्रमाः ।	002a  
पूर्वं राजर्षयो ब्रह्मन्कियन्तो मृत्युना हताः ॥	002c  
भूय एव तु मां तथ्यैर्वचोभिरभिबृंहय ।	003a  
राजर्षीणां पुराणानां समाश्वासय कर्मभिः ॥	003c  
कियन्त्यो दक्षिणा दत्ताः काश्च दत्ता महात्मभिः ।	004a  
राजर्षिभिः पुण्यकृद्भिस्तद्भवान्प्रब्रवीतु मे ॥	004c  
\'व्यास उवाच 	005  
अन्येपि यज्वनां लोका अन्ये चापि तपस्विनाम् ।	005a  
क्षमावतां च त्रींल्लोकाञ्शूरा गच्छन्ति भारत ॥	005c  
क्षत्रियस्य तुं सङ्ग्रामे शत्रून्हत्वा हतस्य वा ।	006a  
फलमत्यन्तमित्याहुर्धर्मशास्त्रविदो जनाः ॥	006c  
वेदविद्याव्रतस्नाता यज्वानः पुत्रिणश्च ये ।	007a  
तेभ्यः परार्थ्या यज्वानो यज्वभ्यश्च तनुत्यजः ॥	007c  
स वीरो यज्वनो नित्यं क्षत्रियानार्जुनिर्गतः ।	008a  
लोकान्पुण्यतमानिष्टानिति विद्धि विशाम्पते ॥	008c  
सर्वेषां नृपसिंहानां शृणु यज्ञान्नृपोत्तम ।	009a  
तानतिक्रम्य गच्छन्ति स्वर्गकामास्तनुत्यजः ॥	009c  
युधिष्ठिर उवाच 	010  
सर्वेषां यज्वनां यज्ञं श्रोतुमिच्छामि सुव्रत ।	010a  
दक्षिणाश्चानुरूपेभ्यो दत्ता राजर्षिसत्तमैः ॥\'	010c  
व्यास उवाच 	011  
शैब्यस्य नृपतेः पुत्रः सृञ्जयो नाम नामतः ।	011a  
सखायौ तस्य चैवोभौ ऋषी पर्वतनारदौ ॥	011c  
तौ कदाचिद्गृहं तस्य प्रविष्टौ तद्दिदृक्षया ।	012a  
विधिवच्चार्चितौ तेन प्रीतौ तत्रोषतुः सुखम् ॥	012c  
तं कदाचित्सुखासीनं ताभ्यां सह शुचिस्मिता ।	013a  
दुहिताऽभ्यागमत्कन्या सृञ्जयं वरवर्णिनी ॥	013c  
तयाऽभिवादितः कन्यामभ्यनन्दद्यथाविधि ।	014a  
तत्सलिङ्गाभिराशीर्भिरिष्टाभिरभितः स्थिताम् ॥	014c  
तां निरीक्ष्याब्रवीद्वाक्यं पर्वतः प्रहसन्निव ।	015a  
कस्येयं चञ्चलापाङ्गी सर्वलक्षणसम्मता ॥	015c  
उषा स्विद्भाः स्विदर्कस्य ज्वलनस्य शिखापि वा ।	016a  
श्रीर्ह्रिः कीर्तिर्धृतिः पुष्टिः सिद्धिश्चन्द्रमसः प्रभा ॥	016c  
सञ्जय उवाच 	017  
एवं ब्रुवाणं देवर्षिं नृपतिः सृञ्जयोऽब्रवीत् ।	017a  
ममेयं भगवन्कन्या वर्या वरमभीप्सति ॥	017c  
नारदस्त्वब्रवीदेनं देहि मह्यमिमां नृप ।	018a  
भार्यार्थं सुमहच्छ्रेयः प्राप्तुं चेदिच्छसे नृप ॥	018c  
ददानीत्येव संहृष्टः सृञ्जयः प्राह नारदम् ।	019a  
व्यास उवाच 	019  
\'एवमुक्ते नृपतिना क्रोधपर्याकुलेक्षणः ।\'	019a  
पर्वतस्तु सुसङ्क्रुद्धो नारदं वाक्यमब्रवीत् ॥	019c  
पूर्वं ममैव मनसा विद्धि भार्यां वृतामृषे ।	020a  
यस्मादपाचरस्तस्मात्स्वर्गं न गच्छसि ॥	020c  
एवमुक्तो नारदस्तं प्रत्युवाचोत्तरं वचः ।	021a  
मनोवाग्बुद्धिसम्भाषा सत्यं तोयमथाग्नयः ॥	021c  
पाणिग्रहणमन्त्राश्च प्रथितं दारलक्षणम् ।	022a  
न त्वेषां निश्चिता निष्ठा त्वया सा मनसा स्मृता ॥	022c  
\'एवं विद्वांस्तु मां यस्मादनुव्याहृतवानसि ।\'	023a  
तस्मात्त्वमपि न स्वर्गं गमिष्यसि मया विना ।	023c  
अन्योन्यमेवं शप्त्वा वै तस्थतुस्तत्र तौ तदा ॥	023e  
अथ सोऽपि नृपो विप्रान्पानाच्छादनभोजनैः ।	024a  
पुत्रकामः परं शक्त्या यत्नाच्चोपाचरच्छुचिः ॥	024c  
तस्य प्रसन्ना विप्रेन्द्राः कदाचित्पुत्रदर्शिनः ।	025a  
तपःस्वाध्यायनिरता वेदवेदाङ्गपारगाः ॥	025c  
सहिता नारदं प्राहुर्देह्यस्मै पुत्रमीप्सितम् ।	026a  
तथेत्युक्त्वा द्विजैरुक्तः सृञ्जयं नारदोऽब्रवीत् ॥	026c  
तुभ्यं प्रसन्ना राजर्षे पुत्रमीप्सन्ति ब्राह्मणाः ।	027a  
वरं वृणीष्व भद्रं ते यादृशं पुत्रमीप्सितम् ॥	027c  
तथोक्तः प्राञ्जली राजा पुत्रं वव्रे गुणान्वितम् ।	028a  
यशस्विनं कीर्तिमन्तं तेजस्विनमरिन्दमम् ॥	028c  
यस्य मूत्रं पुरीषं च क्लेदः स्वेदश्च काञ्चनम् ।	029a  
\'सर्वं भवेत्प्रसादाद्वै तादृशं तनयं वृणे ॥	029c  
व्यास उवाच 	030  
तथा भविष्यतीत्युक्ते जज्ञे तस्येप्सितः सुतः ।	030a  
काञ्चनस्याकरः श्रीमान्प्रसादाद्वै सुकाङ्क्षितः ॥	030c  
रुदितस्य च नेत्राभ्यामपतत्तस्य नेत्रजम् ।	031a  
मूत्रं पुरीषं स्वेदश्च सर्वं भवति काञ्चनम् ।\'	031c  
सुवर्णष्ठीविरित्येव तस्य नामाभवत्कृतम् ॥	031e  
तस्मिन्वरप्रदानेन वर्धयत्यमितं धनम् ।	032a  
कारयामास नृपतिः सौवर्णं सर्वमीप्सितम् ॥	032c  
गृहप्राकारदुर्गाणि ब्राह्मणावसथान्यपि ।	033a  
शय्यासनानि यानानि स्थालीपिठरभाजनम् ॥	033c  
तस्य राज्ञोऽपि यद्वेश्म बाह्याश्चोपस्कराश्च ये ।	034a  
सर्वं तत्काञ्चनमयं कालेन परिवर्धितम् ॥	034c  
अथ दस्युगणाः श्रुत्वा दृष्ट्वा चैनं तथाविधम् ।	035a  
सम्भूय तस्य नृपतेः समारब्धाश्चिकीर्षितुम् ॥	035c  
केचित्तत्राब्रुवन्राज्ञः पुत्रं गृह्णीम वै स्वयम् ।	036a  
सोऽस्याकरः काञ्चनस्य तस्य यत्नं चरामहे ॥	036c  
ततस्ते दस्यवो लुब्धाः प्रविश्य नृपतेर्गृहम् ।	037a  
राजपुत्रं तथाऽऽजह्रुः सुवर्णष्ठीविनं बलात् ॥	037c  
गृह्यैनमनुपायज्ञा नीत्वाऽरण्यमचेतसः ।	038a  
हत्वा विशस्य चापश्यल्ँलुब्धा वसु न किञ्चन ॥	038c  
तस्य प्राणैर्विमुक्तस्य नष्टं तत्काञ्चनं वरम् ।	039a  
दस्यवश्च तदाऽन्योन्यं जघ्नुर्मूर्खा विचेतसः ॥	039c  
हत्वा परस्परं नष्टाः कुमारं चाद्भुतं भुवि ।	040a  
असम्भाव्यं गता घोरं नरकं दुष्टकारिणः ॥	040c  
तं दृष्ट्वा निहतं पुत्रं वरदत्तं महातपाः ।	041a  
विललाप सुदुःखार्तो बहुधा करुणं नृपः ॥	041c  
विलपन्तं निशम्याथ पुत्रशोकहतं नृपम् ।	042a  
प्रत्यदृश्यत देवर्षिर्नारदस्तस्य सन्निधौ ॥	042c  
उवाच चैनं दुःखार्तं विलपन्तमचेतसम् ।	043a  
सृञ्जयं नारदो यद्यत्तन्निबोध युधिष्ठिर ॥	043c  
नारद उवाच 	044  
\'त्यज शोकं महाराज वैक्लव्यं त्यज बुद्धिमन् ।	044a  
न मृतः शोचतो जीवेन्मुह्यतो वा नराधिप ॥	044c  
त्यज शोकं नृपश्रेष्ठ न शोचन्ति भवद्विधाः ।	045a  
वीरो भवान्महाराज ज्ञानवृद्धोऽपि मे मतः ।\'	045c  
कामानामवितृप्तस्त्वं सृञ्जयेह मरिष्यसि ॥	045e  
यस्य चैते वयं गेहे उषिता ब्रह्मवादिनः ।	046a  
आविक्षितं मरुत्तं च मृतं सृञ्जय शुश्रुम ॥	046c  
संवर्तो याजयामास स्पर्धया वै बृहस्पतेः ।	047a  
यस्मै राजर्षये प्रादाद्धनं स भगवान्प्रभुः ।	047c  
हैमं हिमवतः पादं यियक्षोर्विविधैः सवैः ॥	047e  
यस्य सेन्द्रामरगणा बृहस्पतिपुरोगमाः ।	048a  
देवा विश्वसृजः सर्वे यजनान्ते समासते ।	048c  
यज्ञवाटस्य सौवर्णाः सर्वे चासन्परिच्छदाः ॥	048e  
यस्य सर्वं तदा ह्यन्नं मनोभिप्रायगं शुचि ।	049a  
कामतो बुभुजुर्विप्राः सर्वे चान्नार्थिनो द्विजाः ।	049c  
पयो दधि घृतं क्षौद्रं भक्ष्यं भोज्यं च शोभनम् ॥	049e  
यस्य यज्ञेषु सर्वेषु वासांस्याभरणानि च ।	050a  
ईप्सितान्युपतिष्ठन्ते प्रहृष्टान्वेदपारगान् ॥	050c  
मरुतः परिवेष्टारो मरुत्तस्याभवन्गृहे ।	051a  
आविक्षितस्य राजर्षेर्विश्वेदेवाः सभासदः ॥	051c  
यस्य वीर्यवतो राज्ञः सुवृष्ट्या सस्यसम्पदः ।	052a  
हविर्भिस्तर्पिता येन सम्यक्क्लृप्तैर्दिवौकसः ॥	052c  
ऋषीणां च पितॄणां च देवानां सुखजीविनाम् ।	053a  
ब्रह्मचर्यश्रुतिमुखैः सर्वैर्दानैश्च सर्वदा ॥	053c  
शयनासनपानानि स्वर्णराशीश्च दुस्त्यजाः ।	054a  
तत्सर्वममितं वित्तं दत्तं विप्रेभ्य इच्छया ॥	054c  
सोनुध्यातस्तु शक्रेण प्रजाः कृत्वा निरामयाः ।	055a  
श्रद्दधानो जिताल्ँलोकान्गतः पुण्यदुहोऽक्षयान् ॥	055c  
सप्रजः सनृपामात्यः सदारापत्यबान्धवः ।	056a  
यौवनेन सहस्राब्दं मरुत्तो राज्यमन्वशात् ॥	056c  
स चेन्ममार सृञ्जय चतुर्भद्रतरस्त्वया ।	057a  
पुत्रात्पुण्यतरस्तुभ्यं मा पुत्रमनुतप्यथाः ।	057c  
अयज्वानमदक्षिण्यमभि श्वैत्येत्युदाहरत् ॥ ॥	057e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये पञ्चपञ्चाशत्तमोऽध्यायः ॥ 55 ॥

5-55-14 तत्सलिङ्गाभिस्तस्यानुरूपाभिः । अभितः पार्श्वतः ॥ 5-55-22 नत्वेषा निश्चिता निष्ठा मैत्री सप्तपदी सताम् इति ङ. पाठः । निष्ठा सप्तमदी सताम् इति घ. पाठः । सप्तपदी स्मृता इति झ. पाठः ॥ 5-55-23 शप्त्वावै तत्र वत्सरमूषतुः इति क.पाठः ॥ 5-55-25 पुत्रमीप्सवः इति घ. ङ. झ. पाठः ॥ 5-55-26 द्विजैरुक्तो नारदस्तथेत्युक्त्वा सृञ्जयमब्रवीदित्यन्वयः ॥ 5-55-29 क्लेदः श्लेष्मादिः ॥ 5-55-31 सुवर्णष्ठीविरित्यनेन गण्डूषादिकमपि काञ्चनं भवतीति सूचितम् ॥ 5-55-35 चिकीर्षितुमपकारं कर्तुम् । कॄहिंसायामित्यस्य रूपम् ॥ 5-55-47 सवैः यज्ञैः ॥ 5-55-57 चतुर्भद्रतरः धर्मज्ञानवैराग्यैश्वर्याणि चत्वारि भद्राणि । धर्मार्थकामबलानीत्यन्ये तुभ्यं तव । अयज्वानमदक्षिण्यं पुत्रम् अभिलक्ष्य मानुतप्यथाः हे श्वैत्य श्वित्यपुत्र इति उदाहरन्नारदः सृञ्जयं प्रतीति व्यासवाक्यम् । अदाक्षिण्यम् इति झ.पाठः ॥ 5-55-55 पञ्चपञ्चाशत्तमोऽध्यायः ॥
