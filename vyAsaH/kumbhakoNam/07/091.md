श्रीः
अध्यायः 091
अर्जुनस्य व्यूहमुखस्थेन द्रोणेन कञ्चित्कालं युद्ध्वा तमपहाय व्यूहप्रवेशः ॥ 1 ॥
सञ्जय उवाच 	001  
दुःशासनबलं हत्वा सव्यसाची महारथः ।	001a  
सिन्धुराजं परीप्सन्वै द्रोणानीकमुपाद्रवत् ॥	001c  
स तु द्रोणं समासाद्य व्यूहस्य प्रमुखे स्थितम् ।	002a  
कृताञ्जलिरिदं वाक्यं कृष्णस्यानुमतेऽब्रवीत् ॥	002c  
शिवेन ध्याहि मां ब्रह्मन्स्वस्ति चैव वदस्व मे ।	003a  
भवत्प्रसादादिच्छामि प्रवेष्टं दुर्भिदां चमूम् ॥	003c  
भवान्पितृसमो मह्यं धर्मराजसमोऽपि च ।	004a  
धौम्यकृष्णसमश्चैव सत्यमेतद्ब्रवीमि ते ॥	004c  
अश्वत्थामा यथा तात रक्षणीयस्त्वयाऽनघ ।	005a  
तथाऽहमपि ते रक्ष्यः सदैव द्विजसत्तम ॥	005c  
तव प्रसादादिच्छेयं सिन्धुराजानमाहवे ।	006a  
निहन्तुं द्विपदां श्रेष्ठ प्रतिज्ञां रक्ष मे प्रभो ॥	006c  
सञ्जय उवाच 	007  
एवमुक्तस्तदाऽऽचार्यः प्रत्युवाच स्मयन्निव ।	007a  
मामजित्वा न बीभत्सो शक्यो जेतुं जयद्रथः ॥	007c  
एतावदुक्त्वा तं द्रोणः शरव्रातैरवाकिरत् ।	008a  
सरथाश्वध्वजं तीक्ष्णैः प्रहसन्वै ससारथिम् ॥	008c  
ततोऽर्जुनः शरव्रातान्द्रोणस्यावार्य सायकैः ।	009a  
द्रोणमभ्यर्दयद्बाणैर्घोररूपैर्महत्तरैः ॥	009c  
विव्याध च रणे द्रोणमनुमान्य विशाम्पते ।	010a  
क्षत्रधर्मं समास्थाय नवभिः सायकैः पुनः ॥	010c  
तस्येषूनिषुभिश्छित्त्वा द्रोणो विव्याध तावुभौ ।	011a  
विषाग्निज्वलितप्रख्यैरिषुभिः कृष्णपाण्डवौ ॥	011c  
इयेष पाण्डवस्तस्य बाणैश्छेत्तुं शरासनम् ।	012a  
तस्य चिन्तयतस्त्वेव फल्गुनस्य महात्मनः ॥	012c  
द्रोणः शरैरसम्भ्रान्तो ज्यां चिच्छेदाशु वीर्यवान् ।	013a  
विव्याध च हयानस्य ध्वजं सारथिमेव च ॥	013c  
अर्जुनं च शरैर्वीरः स्मयमानोऽभ्यवाकिरत् ।	014a  
एतस्मिन्नन्तरे पार्थः सज्यं कृत्वा महद्धनुः ॥	014c  
विशेषयिष्यन्नाचार्यं सर्वास्त्रविदुषां वरः ।	015a  
मुमोच षट्शतान्बाणान्गृहीत्वैकमिव द्रुतम् ॥	015c  
पुनः सप्तशतानन्यान्सहस्रं चानिवर्तिनः ।	016a  
चिक्षेपायुतशश्चान्यांस्तेऽघ्नन्द्रोणस्य तां चमूम् ॥	016c  
तैः सम्यगस्तैर्बलिना कृतिना चित्रयोधिना ।	017a  
मनुष्यवाजिमातङ्गा विद्धाः पेतुर्गतासवः ॥	017c  
विसूताश्वध्वजाः पेतुः सञ्छिन्नायुधजीविताः ।	018a  
रथिनो रथमुख्येभ्यः सहसा शरपीडिताः ॥	018c  
चूर्णिताक्षिप्तदग्धानां वज्रानिलहुताशनैः ।	019a  
तुल्यरूपा गजाः पेतुर्गिर्यग्राम्बुदवेश्मनाम् ॥	019c  
पेतुरश्वसहस्राणि प्रहतान्यर्जुनेषुभिः ।	020a  
हंसा हिमवतः पृष्ठे वारिविप्रहता इव ॥	020c  
रथाश्वद्विपपत्त्योघाः सलिलौघा इवाद्भुताः ।	021a  
युगान्तादित्यरश्म्याभैः पाण्डवास्त्रशरैर्हताः ॥	021c  
तं पाण्डवादित्यशरांशुजालं कुरुप्रवीरान्युधि निष्टपन्तम् ।	022a  
स द्रोणमेघः शरवृष्टिवेगैः प्राच्छादयन्मेघ इवार्करश्मीन् ॥	022c  
अथात्यर्थं विसृष्टेन द्विषतामसुभोजिना ।	023a  
आजघ्ने वक्षसि द्रोणो नाराचेन धनञ्जयम् ॥	023c  
स विह्वलितसर्वाङ्गः क्षितिकम्पे यथाऽचलः ।	024a  
धैर्यमालम्ब्य बीभत्सुर्द्रोणं विव्याध पत्रिभिः ॥	024c  
द्रोणस्तु पञ्चभिर्बाणैर्वासुदेवमताडयत् ।	025a  
अर्जुनं च त्रिसप्तत्या ध्वजं चास्य त्रिभिः शरैः ॥	025c  
विशेषयिष्यञ्शिष्यं च द्रोणो राजन्पराक्रमी ।	026a  
अदृश्यमर्जुनं चक्रे निमेषाच्छरवृष्टिभिः ॥	026c  
प्रसक्तान्पततोऽद्राक्ष्म भारद्वाजस्य सायकान् ।	027a  
मण्डलीकृतमेवास्य धनुश्चादृश्यताद्भुतम् ॥	027c  
तेऽभ्ययुः समरे राजन्वासुदेवधनञ्जयौ ।	028a  
द्रोणसृष्टाः सुबहवः कङ्कपत्रपरिच्छदाः ॥	028c  
तत्राद्भुतमपश्याम शिलानामिव सर्पणम् ।	029a  
यद्द्रोणं तरसा पार्थो वृद्धं बालोऽपि नातरत् ॥	029c  
चिन्तयामास वार्ष्णेयो दृष्ट्वा द्रोणस्य विक्रमम् ।	030a  
नातिवर्तिष्यते ह्येनं वेलामिव महार्णवः ॥	030c  
ततः पार्थं समुद्विग्नं लक्ष्य चिन्तयतेऽच्युतः ।	031a  
द्रोणस्य चापि विक्रान्तं दृष्ट्वा मधुनिषूदनः ।	031c  
इत्यब्रवीद्वासुदेवो धनञ्जयमुदारधीः ॥	031e  
पार्थपार्थ महाबाहो न नः कालात्ययो भवेत् ।	032a  
द्रोणमुत्सृज्य गच्छामो ब्राह्मणोऽसौ गतक्लमः ॥	032c  
सञ्जय उवाच 	033  
पार्थश्चाप्यब्रवीत्कृष्णं यथेष्टमिति केशवम् ॥	033ac  
ततः प्रदक्षिणं कृत्वा द्रोणं प्रायान्महाभुजम् ।	034a  
परिवृत्तश्च बीभत्सुरगच्छद्विसृजञ्शरान् ॥	034c  
ततोऽब्रवीत्स्वयं द्रोणः क्वेदं पाण्डव गम्यते ।	035a  
ननु नाम रणे शत्रुमजित्वा न निवर्तसे ॥	035c  
अर्जुन उवाच 	036  
गुरुर्भवान्न मे शत्रुः शिष्यः पुत्रसमोऽस्मि ते ।	036a  
न चास्ति स पुमाल्ँलोके यस्त्वां युधि पराजयेत् ॥	036c  
सञ्जय उवाच 	037  
एवं ब्रुवाणो बीभत्सुर्जयद्रथवधोत्सुकः ।	037a  
त्वरायुक्तो महाबाहुस्त्वत्सैन्यं समुपाद्रवत् ॥	037c  
तं चक्ररक्षौ पाञ्चाल्यौ युधामन्यूत्तमौजसौ ।	038a  
अन्वयातां महात्मानौ विशन्तं तावकं बलम् ॥	038c  
ततो जयो महाराज कृतवर्मा च सात्वतः ।	039a  
काम्भोजश्च श्रुतायुश्च धनञ्जयमवारयन् ॥	039c  
तेषां दशसहस्राणि रथानामनुयायिनाम् ।	040a  
अभीषाहाः शूरसेनाः शिबयोऽथ वसातयः ॥	040c  
मावेल्लका ललित्थाश्च केकया मद्रकास्तथा ।	041a  
नारायणाश्च गोपालाः काम्भोजानां च ये गणाः ॥	041c  
कर्णेन विजिताः पूर्वं सङ्ग्रामे शूरसम्मताः ।	042a  
भारद्वाजं पुरस्कृत्य हृष्टात्मानोऽर्जुनं प्रति ॥	042c  
पुत्रशोकाभिसन्तप्तं क्रुद्धं मृत्युमिवान्तकम् ।	043a  
त्यजन्तं तुमुले प्राणान्सन्नद्धं चित्रयोधिनम् ॥	043c  
गाहमानमनीकानि मातङ्गमिव यूथपम् ।	044a  
महेष्वासं पराक्रान्तं नरव्याघ्रमवारयन् ॥	044c  
ततः प्रववृते युद्धं तुमुलं रोमहर्षणम् ।	045a  
अन्योन्यं वै प्रार्थयतां योधानामर्जुनस्य च ॥	045c  
जयद्रथवधप्रेप्सुमायान्तं पुरुषर्षभम् ।	046a  
न्यवारयन्त सहिताः क्रिया व्याधिमिवोत्थितम् ॥ ॥	046c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे एकनवतिततमोऽध्यायः ॥ 91 ॥

5-91-19 गिर्यग्राम्बुदवेश्मनां वज्रानिलहुताशनैः चूर्णिताक्षिप्तदग्धानाम् इति यथासङ्ख्येनान्वयः ॥ 5-91-91 एकनवतितमोऽध्यायः ॥

