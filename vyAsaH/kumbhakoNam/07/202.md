श्रीः
अध्यायः 202
नारायणास्त्रे विफलीकृते पुनरश्वत्थाम्नाऽऽग्नेयास्त्रप्रयोगः ॥ 1 ॥ तस्यापि पार्थेन व्यर्थीकरणे दूयमानेन द्रौणिना शस्त्रन्यासपूर्वकं रणाङ्कणान्निर्गमनम् ॥ 2 ॥ निर्गच्छता च तेन यदृच्छासमागतं व्यासं प्रति निजास्त्रवैफल्यकारणप्रश्नः ॥ 3 ॥ व्यासेन कृष्णार्जुनयोर्नरनारायणात्मकत्वे कथिते प्रतिनिवृत्तेन द्रौणिना सेनावहारः ॥ 4 ॥
सञ्जय उवाच 	001  
तत्प्रभग्नं बलं दृष्ट्वा कुन्तीपुत्रो धनञ्जयः ।	001a  
न्यवारयदमेयात्मा द्रोणपुत्रजयेप्सया ॥	001c  
ततस्ते सैनिका राजन्सर्वे तत्रावतस्थिरे ।	002a  
संस्थाप्यमाना यत्नेन गोविन्देनार्जुनेन च ॥	002c  
एक एव च बीभत्सुः सोमकावयवैः सह ।	003a  
मात्स्यैरन्यैश्च सन्धाय कौरवान्सन्न्यवर्तत ॥	003c  
ततो द्रुतमतिक्रम्य सिंहलाङ्गूलकेतनम् ।	004a  
सव्यसाची महेष्वासमश्वत्थामानमब्रवीत् ॥	004c  
या शक्तिर्यच्च विज्ञानं यद्वीर्यं यच्च पौरुषम् ।	005a  
धार्तराष्ट्रेषु या प्रीतिर्द्वेषोऽस्मासु च यच्च ते ॥	005c  
यच्च भूयोऽस्ति तेजस्ते तत्सर्वं मयि दर्शय ।	006a  
स एव द्रोणहन्ता ते दर्पं छेत्स्यति पार्षतः ॥	006c  
कालानलसमप्रख्यं द्विषतामन्तकोपमम् ।	007a  
समासादय पाञ्चाल्यं मां चापि सहकेशवम् ।	007c  
दर्पं नाशयितास्म्यद्य तवोद्वृत्तस्य संयुगे ॥	007e  
धृतराष्ट्र उवाच 	008  
आचार्यपुत्रो मानार्हो बलवांश्चापि सञ्जय ।	008a  
प्रीतिर्धनञ्जये चास्य प्रियश्चापि महात्मनः ॥	008c  
न भूतपूर्वं बीभत्सोर्वाक्यं परुषमीदृशम् |	009a  
अथ कस्मात्स कौन्तेयः सखायं रूक्षमुक्तवान् ॥	009c  
सञ्जय उवाच 	010  
युवराजे हते चैव वृद्धक्षत्रे च पौरवे ।	010a  
इष्वस्त्रविधिसम्पन्ने मालवे च सुदर्शने ॥	010c  
धृष्टद्युम्ने सात्यकौ च भीमे चापि पराजिते ।	011a  
युधिष्ठिरस्य तैर्वाक्यैर्मर्मण्यपि च घट्टिते ||	011c  
अन्तर्भेदे च सञ्जाते दुःखं संस्मृत्य च प्रभो ।	012a  
अभूतपूर्वो बीभत्सोर्दुःखान्मन्युरजायत ॥	012c  
तस्मादनर्हमश्लीलमप्रियं द्रौणिमुक्तवान् ।	013a  
मान्यमाचार्यतनयं रूक्षं कापुरुषं यथा ॥	013c  
एवमुक्तः श्वसन्क्रोधान्महेष्वासतमो नृप ।	014a  
पार्थेन परुषं वाक्यं सर्वमर्मभिदा गिरा ॥	014c  
द्रौणिश्चुकोप पार्थाय कृष्णाय च विशेषतः ।	015a  
स तु यत्तो रथे स्थित्वा वार्युपस्पृश्य वीर्यवान् ॥	015c  
देवैरपि सुदुर्धर्षमस्त्रमाग्नेयमाददे ।	016a  
दृश्यादृश्यानरिगणानुद्दिश्याचार्यनन्दनः ॥	016c  
सोऽभिमन्त्र्य शरं दीप्तं विधूममिव पावकम् ।	017a  
सर्वतः क्रोधमाविश्य चिक्षेप परवीरहा ॥	017c  
ततस्तुमुलमाकाशे शरवर्षमजायत ।	018a  
पावकार्चिपरीतं तत्पार्थमेवाभिपुप्लुवे ॥	018c  
उल्काश्च गगनात्पेतुर्दिशश्च न चकाशिरे ।	019a  
तमश्च सहसा रौद्रं चमूमवततार ताम् ॥	019c  
रक्षांसि च पिशाचाश्च विनेदुरतिसङ्गताः ।	020a  
ववुश्चाशिशिरा वाताः सूर्यो नैव तताप च ॥	020c  
वायसाश्चापि चाक्रन्दन्दिक्षु सर्वासु भैरवम् ।	021a  
रुधिरं चापि वर्षन्तो निनेदुस्तोयदा दिवि ॥	021c  
पक्षिणः पशवो गावो विनेदुश्चापि सुव्रताः ।	022a  
परमं प्रयतात्मानो न शान्तिमुपलेभिरे ॥	022c  
भ्रान्तसर्वमहाभूतमावर्तितदिवाकरम् ।	023a  
त्रैलोक्यमभिसन्तप्तं ज्वराविष्टमिवाभवत् ॥	023c  
अस्त्रतेजोभिसन्तप्ता नागा भूमिशयास्तथा ।	024a  
निःश्वसन्तः समुत्पेतुस्तेजो घोरं मुमुक्षवः ॥	024c  
जलजानि च सत्वानि दह्यमानानि भारत ।	025a  
न शान्तिमुपजग्मुर्हि तप्यमानैर्जलाशयैः ॥	025c  
दिग्भ्यः प्रदिग्भ्यः खाद्भूमेः सर्वतः शरवृष्टयः ।	026a  
उच्चावचा निपेतुर्वै गरुडानिलरंहसः ॥	026c  
तैः शरैर्द्रोणपुत्रस्य वज्रवेगैः समाहताः ।	027a  
प्रदग्धा रिपवः पेतुरग्निदग्धा इव द्रुमाः ॥	027c  
दह्यमाना महानागाः पेतुरुर्व्यां समन्ततः ।	028a  
नदन्तो भैरवान्नादाञ्जलदोपमनिस्वनान् ॥	028c  
अपरे प्रद्रुता नागा भयत्रस्ता विशाम्पते ।	029a  
त्रेसुर्दिशो यथा पूर्वं वने दावाग्निसंवृताः ॥	029c  
द्रुमाणां शिखराणीव दावदग्धानि मारिष ।	030a  
अश्वबृन्दान्यदृश्यन्त रथवृन्दानि भारत ।	030c  
अपतन्त रथौघाश्च तत्रतत्र सहस्रशः ॥	030e  
तत्सैन्यं भयसंविग्नं ददाह युधि भारत ।	031a  
युगान्ते सर्वभूतानि संवर्तक इवानलः ॥	031c  
दृष्ट्वा तु पाण्डवीं सेनां दह्यमानां महाहवे ।	032a  
प्रहृष्टास्तावका राजन्सिंहनादान्विनेदिरे ॥	032c  
ततस्तूर्यसहस्राणि नानालिङ्गानि भारत ।	033a  
तूर्णमाजघ्निरे हृष्टास्तावका जितकाशिनः ॥	033c  
कृत्स्ना ह्यक्षौहिणी राजन्सव्यसाची च पाण्डवः ।	034a  
तमसा संवृते लोके नादृश्यन्त महाहवे ॥	034c  
नैव नस्तादृशं राजन्दृष्टपूर्वं न च श्रुतम् ।	035a  
यादृशं द्रोणपुत्रेण सृष्टमस्त्रममर्षिणा ॥	035c  
अर्जुनस्तु महाराज ब्राह्ममस्त्रमुदैरयत् ।	036a  
सर्वास्त्रप्रतिघातार्थं विहितं पद्मयोनिना ॥	036c  
ततो मुहूर्तादिव तत्तमो व्युपशशाम ह ।	037a  
प्रववौ चानिलः शीतो दिशश्च विमला बभुः ॥	037c  
तत्राद्भुतमपश्याम कृत्स्नामक्षौहिणीं हताम् ।	038a  
अनभिज्ञेयरूपां च प्रदग्धामस्त्रतेजसा ॥	038c  
ततो वीरौ महेष्वासौ विमुक्तौ केशवार्जुनौ ।	039a  
सहितौ प्रत्यदृश्येतां नभसीव तमोनुदौ ।	039c  
ततो गाण्डीवधन्वा च केशवश्चाक्षतावुभौ ॥	039e  
सपताकध्वजहयः सानुकर्षवरायुधः ।	040a  
प्रबभौ सरथो युक्तस्तावकानां भयङ्करः ॥	040c  
ततः किलकिलाशब्दः शङ्खभेरीस्वनैः सह ।	041a  
पाण्डवानां प्रहृष्टानां क्षणेन समजायत ॥	041c  
हताविति तयोरासीत्सेनयोरुभयोर्मतिः ।	042a  
तरसाऽभ्यागतौ दृष्ट्वा सहितौ केशवार्जुनौ ॥	042c  
तावक्षतौ प्रमुदितौ दध्मतुर्वारिजोत्तमौ ।	043a  
दृष्ट्वा प्रमुदितान्पार्थांस्त्वदीया व्यथिताऽभवन् ॥	043c  
विमुक्तौ च महात्मानौ दृष्ट्वा द्रौणिः सुदुःखितः ।	044a  
मुहूर्तं चिन्तयामास किन्त्वेतदिति मारिष ॥	044c  
चिन्तयित्वा तु राजेन्द्र ध्यानशोकपरायणः ।	045a  
निःश्वसन्दीर्घमुष्णं च विमनाश्चाभवत्ततः ॥	045c  
सञ्जय उवाच 	046  
ततो द्रौणिर्धनुस्त्यक्त्वा रथात्प्रस्कन्द्य वेगितः ।	046a  
धिग्धिक्सर्वमिदं मिथ्येत्युक्त्वा सम्प्राद्रवद्रणात् ॥	046c  
ततः स्निग्धाम्बुदाभासं वेदावासमकल्मषम् ।	047a  
वेदव्यासं सरस्वत्यावासं व्यासं ददर्श ह ॥	047c  
तं द्रौणिरग्रतो दृष्ट्वा स्थितं कुरुकुलोद्वहम् ।	048a  
सन्नकण्ठोऽब्रवीद्वाक्यमभिवाद्य सुदीनवत् ॥	048c  
भोभो माया यदृच्छा वा दैवं वा किमिदं भवेत् ।	049a  
अस्त्रं त्विदं कथं मिथ्या मम कश्च व्यतिक्रमः ॥	049c  
अधरोत्तरमेतद्वा लोकानां वा पराभवः ।	050a  
यदिमौ जीवतः कृष्णौ कालो हि दुरतिक्रमः ॥	050c  
नासुरा न च गन्धर्वा न पिशाचा न राक्षसाः ।	051a  
न सर्पा यक्षपतगा न मनुष्याः कथञ्चन ॥	051c  
उत्सहन्तेऽन्यथा कर्तुमेतदस्त्रं मयेरितम् ।	052a  
तदिदं केवलं हत्वा शान्तमक्षौहिणीं ज्वलत् ॥	052c  
सर्वघाति मया मुक्तमस्त्रं परमदारुणम् ।	053a  
केनेमौ मर्त्यधर्माणौ नाधाक्षीत्केशवार्जुनौ ॥	053c  
एतत्प्रब्रूहि भगवन्मया पृष्टो यथातथम् ।	054a  
श्रोतुमिच्छामि तत्त्वेन सर्वमेतन्महामुने ॥	054c  
व्यास उवाच 	055  
महान्तमेवमर्थं मां यं त्वं पृच्छसि विस्मयात् ।	055a  
तं प्रवक्ष्यामि ते सर्वं समाधाय मनः शृणु ॥	055c  
योऽसौ नारायणो नाम पूर्वेषामपि पूर्वजः ।	056a  
\'आदिदेवो जगन्नाथो लोककर्ता स्वयं प्रभुः ॥	056c  
आद्यः सर्वस्य लोकस्य अनादिनिधनोऽच्युतः ।	057a  
व्याकुर्वते यस्य तत्त्वं श्रुतयो मुनयश्च ह ॥	057c  
अतोऽजय्यः सर्वभूतैर्मनसाऽपि जगत्पतिः ।	058a  
तस्मादिमं जेतुकाम अज्ञानतमसा वृतः ॥	058c  
मा शुचः पुरुषव्याघ्र विद्धि तद्वदिहार्जुनम् ।	059a  
तस्य शक्तिरसौ पार्थस्तस्माच्छोकमिमं त्यज ॥	059c  
विश्वेश्वरोऽयं लोकादिः परमात्मा ह्यधोक्षजः ।	060a  
सहस्रसंहितादंशादेकांशोऽयमजायत ॥	060c  
देवानां हितकामार्थं लोकानां चैव सत्तमः ।\'	061a  
अजायत च कार्यार्थं पुत्रो धर्मस्य विश्वकृत् ॥	061c  
स तपस्तीव्रमातस्थे शिशिरं गिरिमास्थितः ।	062a  
ऊर्ध्वबाहुर्महातेजा ज्वलनादित्यसन्निभः ॥	062c  
षष्टिं वर्षसहस्राणि तावन्त्येव शतानि च ।	063a  
अशोषयत्तदाऽऽत्मानं वायुभक्षोऽम्बुजेक्षणः ॥	063c  
अथापरं तपस्तप्त्वा द्विस्ततोऽन्यत्पुनर्महत् ।	064a  
द्यावापृथिव्योर्विवरं तेजसा समपूरयत् ॥	064c  
स तेन तपसा तात ब्रह्मभूतो यदाऽभवत् ।	065a  
ततो विश्वेश्वरं योनिं विश्वस्य जगतः पतिम् ।	065c  
ददर्श भृशदुर्धर्षं सर्वदेवैरभिष्टुतम् ॥	065e  
अणीयांसमणुभ्यश्च बृहद्भ्यश्च बृहत्तमम् ।	066a  
रुद्रमीशानवृषभं हरं शम्भुं कपर्दिनम् ॥	066c  
चेकितानं परां योनिं तिष्ठतो गच्छतश्च ह ।	067a  
दुर्वारणं सुदुर्धर्षं दुर्निरीक्ष्यं दुरासदम् ।	067c  
अतिमन्युं महात्मानं सर्वभूतप्रचेतसम् ॥	067e  
दिव्यं चापमिषुधी चाददानं हिरण्यवर्माणमनन्तवीर्यम् ।	068a  
पिनाकिनं वज्रिणं दीप्तशूलं परश्वथिं गदिनं चायतासिम् ॥	068c  
बभ्रूजटामण्डलचन्द्रमौलिं व्याघ्राजिनं परिघिणं दण्डपाणिम् ।	069a  
शुभाङ्गदं नागयज्ञोपवीतं विश्वैर्गणैः शोभितं भूतसङ्घैः ।	069c  
एकीभूतं तपसां सन्निधानं वचोधिकैः सुष्टुतमिष्टवाग्भिः ॥	069e  
जलं दिशं खं क्षितिं चन्द्रसूर्यौ हुताशवायुप्रतिमं सुरेशम् ।	070a  
नालं द्रष्टुं यं जना भिन्नवृत्ता ब्रह्मद्विषघ्नममृतस्य योनिम् ॥	070c  
यं पश्यन्ति ब्राह्मणाः साधुवृत्ताः क्षीणे पापे मनसा वीतशोकाः ।	071a  
तन्निष्ठात्मा तपसा धर्ममीड्यं तद्भक्त्या वै विश्वरूपं ददर्श ॥	071c  
दृष्ट्वा चैनं वाङ्मनोबुद्धिदेहैः संहृष्टात्मा मुमुदे वासुदेवः ॥	072ac  
अक्षमालापरिक्षिप्तं ज्योतिषां परमं निधिम् ।	073a  
रुद्रं नारायणो दृष्ट्वा ववन्दे विश्वसम्भवम् ॥	073c  
वरदं पृथुचार्वङ्ग्या पार्वत्या सहितं प्रभुम् ।	074a  
क्रीडमानं महात्मानं भूतसङ्घगणैर्वृतम् ॥	074c  
अजमीशानमव्यक्तं कारणात्मानमच्युतम् ।	075a  
अभिवाद्याथ रुद्राय सद्योऽन्धकनिपातिने ।	075c  
पद्माक्षस्तं विरुपाक्षमभितुष्टाव भक्तिमान् ॥	075e  
श्रीनारायण उवाच 	076  
त्वत्सम्भूता भूतकृतो वरेण्य गोप्तारोऽस्य भुवनस्यादिदेव ।	076a  
आविश्येमां धरणीं येऽभ्यरक्षन्पुरा पुराणीं तव देव सृष्टिम् ॥	076c  
सुरासुरान्नागरक्षःपिशाचान्नरान्सुपर्णानथ गन्धर्वयक्षान् ।	077a  
पृथग्विधान्भूतसङ्घांश्च विश्वांस्त्वत्सम्भूतान्विद्म सर्वांस्तथैव ॥	077c  
ऐन्द्रं याम्यं वारुणं वैत्तपाल्यं पैत्रं त्वाष्ट्रं कर्म सौम्यं च तुभ्यम् ॥	078ac  
रूपं ज्योतिः शब्द आकाशवायुः स्पर्शः स्वाद्यं सलिलं गन्ध उर्वी ।	079a  
कालो ब्रह्मा ब्रह्म च ब्राह्मणाश्च त्वत्सम्भूताः स्थास्नु चरिष्णु चेदम् ॥	079c  
अद्भ्यः स्तोका यान्ति यथा पृथक्त्वं ताभिश्चैक्यं सङ्क्षये यान्ति भूयः ।	080a  
एवं विद्वान्प्रभवं चाप्ययं च त्वसम्भूतं तव सायुज्यमेति ॥	080c  
दिव्यामृतौ मानसौ द्वौ सुपर्णाववाक्शाखः पिप्पलः सप्तगोप्तः ।	081a  
वाचश्चार्था देवताः लोकपाला लोकानन्ये ये पुरा धारयित्वा ।	081c  
गता हि तेभ्यः परमं तत्परं च त्वत्सम्भूतास्ते च तेभ्यः परस्त्वम् ॥	081e  
भूतं भव्यं भविता चाप्रधृष्यं त्वत्सम्भूता भुवनानीह विश्वा ।	082a  
भक्तं च मां भजमानं भजस्व प्रीत्या मां वै लोकपितामहेश ॥	082c  
आत्मानं त्वमात्मनो न व्यबोधं विद्वानेवं गच्छति ब्रह्म शुक्रम् ।	083a  
अस्तौषं त्वां तव सम्मानमिच्छन्विचिन्वन्वै सदृशं देववर्य ।	083c  
सुदुर्लभान्देहि परान्ममेष्टानभिष्टुतः प्रविकार्षीश्च मायाम् ॥	083e  
व्यास उवाच 	084  
तस्मै वरानचिन्त्यात्मा देवदेवः पिनाकधृत् ।	084a  
विष्णवे देवमुख्याय प्रायच्छदृषिसंस्तुतः ॥	084c  
श्रीभगवानुवाच 	085  
मत्प्रसादान्मनुष्येषु देवगन्धर्वयोनिषु ।	085a  
अप्रमेयबलात्मा त्वं नारायण भविष्यसि ॥	085c  
न च त्वां प्रसहिष्यन्ति देवासुरमहोरगाः ।	086a  
न पिशाचा न गन्धर्वा न यक्षा न च राक्षसाः ॥	086c  
न सुपर्णास्तथा नागा न च विश्वे वियोनिजाः ।	087a  
न कश्चित्त्वां च देवोऽपि समरेषु विजेष्यति ॥	087c  
न शस्त्रेण न वज्रेण नाग्निना न च वारिणा ।	088a  
न चार्द्रेण न शुष्केण त्रसेन स्थावरेण च ॥	088c  
न हस्तेन न पादेन न काष्ठेन न लोष्टुना ।	089a  
कश्चित्तव रुजां कर्ता मत्प्रसादात्कथञ्चन ।	089c  
अपि वै समरं गत्वा भविष्यसि ममाधिकः ॥	089e  
एवमादीन्वराल्ँलब्ध्वा प्रसादादथ शूलिनः ।	090a  
स एष देवश्चरति मायया मोहयञ्जगत् ॥	090c  
तस्यैव तपसा जातो नरो नाम महामुनिः ।	091a  
तुल्यमेतेन देवेन तं जानीह्यर्जुनं सदा ॥	091c  
तावेतौ पूर्वदेवानां परमोपचितावृषी ।	092a  
लोकयात्राविधानार्थं दानवानां वधाय च ।	092c  
धर्मसंस्थापनार्थाय सञ्जायेते युगेयुगे ॥	092e  
तथैव कर्मणा कृत्स्नं महतस्तपसोऽपि च ।	093a  
तेजो वाग्भिश्च विद्वंस्त्वं जातो रुद्रान्महामते ॥	093c  
स भवान्देववत्प्राज्ञो ज्ञात्वा भवमयं जगत् ।	094a  
अवाकर्षस्त्वमात्मानं नियमैस्तत्प्रियेप्सया ॥	094c  
शुभ्रमत्र हविः कृत्वा महापुरुषविग्रहम् ।	095a  
ईजिवांस्त्वं जपैर्होमैरुपहारैश्च मानद ॥	095c  
स तथा पूज्यमानस्ते पूर्वदेवोऽप्यतूतुषत् ।	096a  
पुष्कलांश्च वरान्प्रादात्तव विद्वन्हृदि स्थितान् ॥	096c  
जन्मकर्मतपोयोगास्तयोस्तव च पुष्कलाः ।	097a  
ताभ्यां लिङ्गेऽर्चितो देवस्त्वयाऽर्चायां युगेयुगे ।	097c  
देवदेवस्त्वचिन्त्यात्मा अजेयो विष्णुसम्भवः ॥	097e  
सर्वरूपं भवं ज्ञात्वा लिङ्गे योऽर्चयति प्रभुम् ।	098a  
आत्मयोगाश्च तस्मिन्वै शास्त्रयोगाश्च शाश्वताः ॥	098c  
एवं देवा यजन्तो हि सिद्धाश्च परमर्षयः ।	099a  
प्रार्थयन्ते परं लोके स्थाणुमेव च शाश्वतम् ॥	099c  
[*स एष रुद्रभक्तश्च केशवो रुद्रसम्भवः ।]	100a  
कृष्ण एव हि यष्टव्यो यज्ञैश्चैव सनातनः ॥	100c  
सर्वभूतभवं ज्ञात्वा लिङ्गमर्चति यः प्रभोः ।	101a  
तस्मिन्नभ्यधिकां प्रीतिं करोति वृषभध्वजः ॥	101c  
सञ्जय उवाच 	102  
तस्य तद्वचनं श्रुत्वा द्रोणपुत्रो महारथः ।	102a  
नमश्चकार रुद्राय बहुमेने च केशवम् ॥	102c  
हष्टरोमा च वश्यात्मा सोऽभिवाद्य महर्षये ।	103a  
वरूथिनीमभिप्रेक्ष्य ह्यवहारमकारयत् ॥	103c  
ततः प्रत्यवहारोऽभूत्पाण्डवानां विशाम्पते ।	104a  
कौरवाणां च दीनानां द्रोणे युधि निपातिते ॥	104c  
युद्धं कृत्वा दिनान्पञ्च द्रोणो हत्वा वरूथिनीम् ।	105a  
ब्रह्मलोकं गतो राजन्ब्राह्मणो वेदपारगः ॥ ॥	105c  

इति श्रीमन्महाभारते द्रोणपर्वणि नारायणास्त्रमोक्षपर्वणि पञ्चदशदिवसयुद्धे द्व्यधिकद्विशततमोऽध्यायः ॥ 202 ॥

5-202-2 राजन्नैव तत्रावतस्थिरे इति ट. पाठः ॥ 5-202-3 सोमकावयवैः सोमकानामवयवरूपैर्माण्डलिकैः ॥ 5-202-7 उद्वृत्तस्य उच्छास्त्रवर्तिनः ॥ 5-202-10 युवराजे चेदिपतौ ॥ 5-202-12 अन्तर्भेदे हृदयवैक्लव्ये । दुःखं पुत्रवधादिजम् ॥ 5-202-13 अश्लीलं जुगुप्सितम् । अप्रियं परुषम् ॥ 5-202-21 क्रव्यादाश्चापि चाक्रन्दन् इति ट. पाठः ॥ 5-202-22 प्रयतात्मानो योगिनोऽपि समाधिच्युता बभूवुरित्यर्थः ॥ 5-202-23 आवर्तितदिवाकरं विश्वं सर्वं भ्रमतीवेत्यमन्यतेत्यर्थः ॥ 5-202-24 त्रेसुः शब्दं चक्रुः । यथा वने इति सम्बन्धः ॥ 5-202-29 युगान्ते प्रलये । संवर्तकः संहारकः ॥ 5-202-31 तमोनुदौ चन्द्रसूर्यौ ॥ 5-202-39 तयोर्विषये ॥ 5-202-42 वेदानां व्यासं शाखाप्रशाखाभेदेन विभाजकम् । सरस्वत्या अङ्गोपवेदस्मृत्यादिरूपायाम् आवासम् । व्यासमिति पाठे विस्तारम् । आवासं च सरस्वत्याः स वै व्यास ददर्शह इति क. ग. ट. पाठः ॥ 5-202-47 कुरवो धृतराष्ट्राद्यास्तेषां कुलोद्वहम् ॥ 5-202-48 माया नष्टयोरप्यनष्टत्वेन दर्शनम् । यदृच्छा अस्त्रशक्तोरनियमः ॥ 5-202-49 अधरोत्तरं विपरीतम् ॥ 5-202-50 शिशिरं गिरिं हिमाचलम् ॥ 5-202-62 योगी विश्वस्येति क. ख. ग. पाठः । पतिं पालयितारम् ॥ 5-202-65 ईशानानां ब्रह्मादीनामपि वृषभं श्रेष्ठम् । कपर्दिनं जटाजूटवन्तम् ॥ 5-202-66 चेकितानं चेतयतम् । तिष्ठतः 5-202-67 स्थावरस्या । गच्छतो जङ्गमस्य । दुर्वारणं दुर्निषेधम् । अतिमन्युं तीव्रकोपं दुष्टेषु ॥ 5-202-68 परश्वथिं परश्वथवन्तम् ॥ 5-202-76 भूतकृतः प्रजापतयः ॥ 5-202-78 एेन्द्रम् इन्द्रदैवत्यं कर्म तुभ्यं त्वदर्थमेव । सर्वेषां देवानां नाम्ना त्वमेव तर्पणीय इत्यर्थः ॥ 5-202-79 आकाश इति लुप्तविभक्तिकम् । स्वाद्यं रसः । ब्रह्म वेदाः यज्ञाश्च । स्थास्नु स्थावरम् । चरिष्णु जङ्गमम् ॥ 5-202-80 अद्भ्यः समुद्रेभ्यः स्तोकाः वर्षबिन्दवः । सङ्क्षये प्रलये एकार्णवे ॥ 5-202-83 अभिष्टुतो यानकार्षीरिह त्वम् इति क. ख. पाठः ॥ 5-202-84 ऋषिणा नारायणेन संस्तुतः ॥ 5-202-87 वियोनिजाः सिंहव्याघ्रादयः । नागा न विश्वे विश्वयोनयः इति क. ख. पाठः ॥ 5-202-88 त्रसेन जङ्गमेन ॥ 5-202-89 गत्वा प्राप्य ॥ 5-202-92 पूर्वदेवानां ब्रह्मविष्णुरुद्राणां मध्ये एतौ विष्णुरूपिणावृषी नरनारायणौ परमोपचितावत्यन्ततपःसम्पन्नौ ॥ 5-202-94 देववत् नारायणवत् । अवाकर्षः अवमतं कृशं कृतवानस्यात्मानं शरीरम् ॥ 5-202-95 शुभ्रं दीप्तिमत् । शुभमौर्वं नवं कृत्वेति क. ख. ग. पाठः ॥ 5-202-98 आत्मयोगात्तमीशानं शास्त्रयोगाच्च शाश्वतमिति क. ख. ग. पाठः ॥ 5-202-100 *इदमर्धं झ पुस्तक एव दृश्यते || 5-202-103 महर्षये व्यासाय ॥ द्व्यधिकद्विशततमोऽध्यायः ॥
