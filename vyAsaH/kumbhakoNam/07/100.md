श्रीः
अध्यायः 100
श्रीकृष्णेनार्जुननिर्मितसरसि स्नापनादिनाऽऽप्यायितानां तुरगाणां पुना रथे योजनम् ॥ 1 ॥ पुना रथमारूढयोः कृष्णार्जुनयोर्जयद्रथम् प्रति गमनम् ॥ 3 ॥
सञ्जय उवाच 	001  
सलिले जनिते तस्मिन्कौन्तेयेन महात्मना ।	001a  
निस्तारिते द्विषत्सैन्ये कृते च शरवेश्मनि ॥	001c  
वासुदेवो रथात्तूर्णमवतीर्य महाद्युतिः ।	002a  
मोचयामास तुरगान्विनुन्नान्कङ्कपत्रिभिः ॥	002c  
अदृष्टपूर्वं तद्दृष्ट्वा साधुवादो महानभूत् ।	003a  
सिद्धचारणसङ्घानां सैनिकानां च सर्वशः ॥	003c  
पदातिनं तु कौन्तेयं युध्यमानं महारथाः ।	004a  
नाशक्नुवन्वारयितुं तदद्भुतमिवाभवत् ॥	004c  
आपतत्सु रथौघेषु प्रभूतगजवाजिषु ।	005a  
नासम्भ्रमत्तदा पार्थस्तदस्य पुरुषानति ॥	005c  
व्यसृजन्त शरौघांस्ते पाण्डवं प्रति पार्थिवाः ।	006a  
न चाव्यथत धर्मात्मा वासविः परवीरहा ॥	006c  
शतानि शरजालानि गदाः प्रासांश्च वीर्यवान् ।	007a  
आगतानग्रसत्पार्थः सरितः सागरो यथा ॥	007c  
अस्त्रवेगेन महता पार्थो बाहुबलेन च ।	008a  
सर्वेषां पार्थिवेन्द्राणामग्रसत्ताञ्शरोत्तमान् ॥	008c  
तत्तु पार्थस्य विक्रान्तं वासुदेवस्य चोभयोः ।	009a  
अपूजयन्महाराज कौरवा महदद्भुतम् ॥	009c  
कौरवा ऊचुः 	010  
किमद्भुततमं लोके भविताऽप्यथवा ह्यभूत् ।	010a  
यदश्वान्पार्थ गोविन्दौ पाययामासतू रणे ॥	010c  
भयं विपुलमस्मासु तावधत्तां नरोत्तमौ ।	011a  
तेजो विदधतुश्चोग्रं यत्सैन्यं तावकं विभो ।	011c  
\'दधारैको रणे पार्थो वेलेवोद्वृत्तमर्णवम् ॥	011e  
पार्थस्य शरसञ्छन्ने तस्मिन्सद्मनि भारत ।	012a  
आकाशमिव सम्प्राप्य विचेरुस्तत्र पक्षिणः ॥	012c  
न चैनं युधि तिष्ठन्तं सैन्येषु तव मारिष ।	013a  
अभ्यद्रवत्सुसङ्क्रुद्धः पुमान्कश्चित्तु तावकः ॥	013c  
सर्वे विमनसोऽभूवंस्तव योधा विशाम्पते ।	014a  
सम्प्रेक्ष्य तत्र गोविन्दं पाण्डवं च धनञ्जयम् ॥\'	014c  
अथ स्मयन्हृषीकेशः स्त्रीमध्य इव भारत ।	015a  
अर्जुनेन कृते सङ्ख्ये शरगर्भगृहे तदा ॥	015c  
उपावर्तयदव्यग्रस्तानश्वान्पुष्करेक्षणः ।	016a  
मिषतां सर्वसैन्यानां त्वदीयानां विशाम्पते ॥	016c  
\'उपावृत्त्योत्थितानश्वान्पाणिभ्यां पुष्करेक्षणः ।	017a  
सम्मार्जयन्रणे राजन्पश्यतां सर्वयोधिनाम् ॥\'	017c  
तेषां श्रमं च ग्लानिं च वमथुं वेपथुं व्रणान् ।	018a  
सर्वं व्यपानुदत्कृष्णः कुशलो ह्यश्वकर्मणि ॥	018c  
शल्यानुद्धृत्य पाणिभ्यां परिमृज्य च तान्हयान् ।	019a  
उपावर्त्य यथान्यायं पाययामास वारि सः ॥	019c  
स ताल्ँलब्धोदकान्स्नाताञ्जग्धान्नान्विगतक्लमान् ।	020a  
योजयामास संहृष्टः पुनरेव रथोत्तमे ॥	020c  
स तं रथवरं शौरिः सर्वशस्त्रभृतां वरः ।	021a  
समास्थाय महातेजाः सार्जुनः प्रययौ द्रुतम् ॥	021c  
\'योजयित्वा हयांस्तस्य विधिदृष्टेन कर्मणा ।	022a  
रणे चचार गोविन्दस्तृणीकृत्य महारथान् ॥\'	022c  
रथं रथवरस्याजौ युक्तं लब्धोदकैर्हयैः ।	023a  
दृष्ट्वा कुरुबलश्रेष्ठाः पुनर्विमनसोऽभवन् ॥	023c  
विनिःश्वसन्तस्ते राजन्भग्नदंष्ट्रा इवोरगाः ।	024a  
घिगहोऽतिगतः पार्थः कृष्णश्चेत्यब्रुवन्पृथक् ॥	024c  
तत्सैन्यं सर्वतो दृष्ट्वा रोमहर्षणमद्भुतम् ।	025a  
त्वरध्वमिति चाक्रन्दन्नैतदस्तीति चाब्रुवन् ॥	025c  
सर्वक्षत्रस्य मिषतो रथेनैकेन दंशितौ ।	026a  
बालः क्रीडनकेनेव कदर्थीकृत्य नो बलम् ॥	026c  
क्रोशतां यतमानानामसंसक्तौ परन्तपौ ।	027a  
दर्शयित्वाऽत्मनो वीर्यं प्रयातौ सर्वराजसु ॥	027c  
\'यथा दैवासुरे युद्धे तृणीकृत्य च दानवान् ।	028a  
इन्द्राविष्णू पुरा राजञ्जम्भस्य वधकाङ्क्षिणौ ॥\'	028c  
तौ प्रयातौ पुनर्दृष्ट्वा तदाऽन्ये सैनिकाब्रुवन् ।	029a  
त्वरध्वं कुरवः सर्वे वधे कृष्णकिरीटिनोः ॥	029c  
रथं युङ्क्त्वा हि दाशार्हो मिषतां सर्वधन्विनाम् ।	030a  
जयद्रथाय यात्येष कदर्थीकृत्य नो रणे ॥	030c  
तत्र केचिन्मिथो राजन्समभाषन्त भूमिपाः ।	031a  
अदृष्टपूर्वं सङ्ग्रामे तदृष्ट्वा महदद्भुतम् ॥	031c  
सर्वसैन्यानि राजा च धृतराष्ट्रोऽत्ययं गतः ।	032a  
दुर्योधनापराधेन क्षत्रं कृत्स्ना च मेदिनी ॥	032c  
विलयं समनुप्राप्ता तच्च राजा न बुध्यते ।	033a  
इत्येवं क्षत्रियास्तत्र ब्रुवन्त्यन्ये च भारत ॥	033c  
सिन्धुराजस्य यत्कृत्यं गतस्य यमसादनम् ।	034a  
तत्करोतु वृथादृष्टिर्धार्तराष्ट्रोऽनुपायवित् ॥	034c  
ततः शीघ्रतरं प्रायात्पाण्डवः सैन्धवं प्रति ।	035a  
विवर्तमाने तिग्मांशौ हृष्टैः पीतोदकैर्हयैः ॥	035c  
तं प्रयान्तं महाबाहुं सर्वशस्त्रभृतां वरम् ।	036a  
नाशक्नुवन्वारयितुं योधाः क्रुद्धमिवान्तकम् ॥	036c  
विद्राव्य तु ततः सैन्यं पाण्डवः शत्रुतापनः ।	037a  
यथा मृगगणान्सिंहः सैन्धवार्थे व्यलोडयत् ॥	037c  
गाहमानस्त्वनीकानि तूर्णमश्वानचोदयत् ।	038a  
बलाकाभं तु दाशार्हः पाञ्चजन्यं व्यनादयत् ॥	038c  
कौन्तेयेनाग्रतः सृष्टा न्यपतन्पृष्ठतः शराः ।	039a  
तूर्णात्तूर्णतरं ह्यश्वाः प्रावहन्वातरंहसः ॥	039c  
ततो नृपतयः क्रुद्धाः परिवव्रुर्धनञ्जयम् ।	040a  
क्षत्रिया बहवश्चान्ये जयद्रथवधैषिणम् ॥	040c  
सैन्येषु विप्रयातेषु धिष्ठितं पुरुषर्षभम् ।	041a  
दुर्योधनोऽन्वयात्पार्थं त्वरमाणो महाहवे ॥	041c  
वातोद्धूतपताकं तं रथं जलदनिःस्वनम् ।	042a  
घोरं कपिध्वजं दृष्ट्वा विषण्णा रथिनोऽभवन् ॥	042c  
दिवाकरेऽथ रजसा सर्वतः संवृते भृशम् ।	043a  
शरार्ताश्च रणे योधाः शेकुः कृष्णौ न वीक्षितुम् ॥ ॥	043c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे शततमोऽध्यायः ॥ 100 ॥

5-100-5 पुरुषानति पुरुषेभ्योऽतिशयः । असम्भ्रमत् । उपसर्गात्पूर्वमार्षोऽट् ॥ 5-100-11 विदधतुर्दर्शितवन्तौ ॥ 5-100-16 उपावर्तयत्परिलोडितवान् ॥ 5-100-18 श्रमं मनःकायखेदम् । ग्लानि बलापचयम् । वमथुं फेनोद्गमम् ॥ 5-100-39 प्रावहन् अत्यक्रामन् ॥ 5-100-49 धिष्ठितं किञ्चिदवस्थितम् ॥ 5-100-100 शततमोऽध्यायः ॥
