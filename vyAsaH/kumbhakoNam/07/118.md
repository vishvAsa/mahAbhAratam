श्रीः
अध्यायः 118
सात्यकिना सुदर्शननाम्नो राज्ञो वधः ॥ 1 ॥
सञ्जय उवाच 	001  
द्रोणं स जित्वा पुरुषप्रवीरस्तथैव हार्दिक्यमुखांस्त्वदीयान् ।	001a  
प्रहस्य सूतं वचनं बभाषे शिनिप्रवीरः कुरुपुङ्गवाग्र्य ॥	001c  
निमित्तमात्रं वयमद्य सूत दग्धा रथाः केशवफल्गुनाभ्याम् ।	002a  
हतान्निहन्मेह नरर्षभेण वयं सुरेशात्मसमुद्भवेन ॥	002c  
सञ्जय उवाच 	003  
तमेवमुक्त्वा शिनिपुङ्गवस्तदा महामृधे सोऽग्र्यधनुर्धरोऽरिहा ।	003a  
किरन्समन्तात्सहसा शरान्बली समापतच्छयेन इवामिषाशया ॥	003c  
तं यान्तमश्वैः शशिशङ्खवर्णैर्विगाह्य सैन्यं पुरुषप्रवीरम् ।	004a  
नाशक्नुवन्वारयितुं समन्तादादित्यरश्मिप्रतिमं रथाग्र्यम् ॥	004c  
असह्यविक्रान्तमदीनसत्वं सर्वे गणा भारत ये त्वदीयाः ।	005a  
सहस्रनेत्रप्रतिमप्रभावं दिवीव सूर्यं जलदव्यपाये ॥	005c  
अमर्षपूर्णस्त्वतिचित्रयोधी शरासनी काञ्चनवर्मधारी ।	006a  
सुदर्शनः सात्यकिमापतन्तं न्यवारयद्राजवरः प्रसह्य ॥	006c  
तयोरभूद्भारतसम्प्रहारः सुदारुणस्तं समतिप्रशंसन् ।	007a  
योधास्त्वदीयाश्च हि सोमकाश्च वृत्रेन्द्रयोर्युद्धमिवामरौघाः ॥	007c  
शरैः सुतीक्ष्णैः शतशोऽभ्यविध्यत्सुदर्शनः सात्वतमुख्यमाजौ ।	008a  
अनागतानेव तु तान्पृषत्कांश्चिच्छेद राजञ्शिनिपुङ्गवोऽपि ॥	008c  
तथैव शक्रप्रतिमोऽपि सात्यकिः सुदर्शने यान्क्षिपति स्म सायकान् ।	009a  
द्विधा त्रिधा तानकरोत्सुदर्शनः शरोत्तमैः स्यन्दनवर्यमास्थितः ॥	009c  
तान्वीक्ष्य बाणान्निहतांस्तदानीं सुदर्शनः सात्यकिबाणवेगैः ।	010a  
क्रोधाद्दिधक्षन्निव तिग्मतेजाः शरानमुञ्चत्तपनीयचित्रान् ॥	010c  
पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः ।	011a  
विव्याध देहावरणं विभिद्य ते सात्यकेराविविशुः शरीरम् ॥	011c  
तथैव तस्यावनिपालपुत्रः सन्धाय बाणैरपरैर्ज्वलद्भिः ।	012a  
आजघ्निवांस्तान्रजतप्रकाशांश्चतुर्भिरश्वांश्चतुरः प्रसह्य ॥	012c  
तथा तु तेनाभिहतस्तरस्वी नप्ता शिनेरिन्द्रसमानवीर्यः ।	013a  
सुदर्शनस्येषुगणैः सुतीक्ष्णैर्हयान्निहत्याशु ननाद नादम् ॥	013c  
अथास्य सूतस्य शिरो निकृत्य भल्लेन शक्राशनिसन्निभेन ।	014a  
सुदर्शनस्यापि शिनिप्रवीरः क्षुरेण कालानलसन्निभेन ॥	014c  
सकुण्डलं पूर्णशशिप्रकाशं भ्राजिष्णु वक्त्रं विचकर्त देहात् ।	015a  
यथा पुरा वज्रधरः प्रसह्य बलस्य सङ्ख्येऽतिबलस्य राजन् ॥	015c  
निहत्य तं पार्थिवपुत्रपौत्रं रणे यदूनामृषभस्तरस्वी ।	016a  
मुदा समेतः परया महात्मा रराज राजन्सुरराजकल्पः ॥	016c  
ततो ययावर्जुनमेव वीरो निवार्य सैन्यं तव मार्गणौघैः ।	017a  
सदश्वयुक्तेन रथेन राजल्ँलोकं विसिस्मापयिषुर्नृवीरः ॥	017c  
तत्तस्य विस्मापयनीयमग्र्यमपूजयन्योधवराः समेताः ।	018a  
प्रवर्तमानानिषुगोचरेऽरीन्ददाह बाणैर्हुतभुग्यथैव ॥ ॥	018c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे अष्टादशाधिकशततमोऽध्यायः ॥ 118 ॥
