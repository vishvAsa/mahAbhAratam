श्रीः
अध्यायः 143

सम्भूय तीर्थयात्रां कुर्वद्भिर्द्विजर्षिभी राजर्षिभिश्च क्रमेण ब्रह्मसरःप्रति गमनम् ॥ 1 ॥ तत्रागस्त्येन ह्रदात्समुद्धृतपद्मस्य धर्मशुश्रूषुणेन्द्रेण गूढमपहारे ऋषिभी राजभिश्च स्वेषु पुष्करस्तेयं शङ्कमानमगस्त्यम् प्रति प्रत्येकशो नानाशपथकरणम् ॥ 2 ॥ पश्चादिन्द्रेण स्वस्वरूपप्रकाशनपूर्वकं स्वेन पुष्करापहारस्य प्रयोजननिवेदनेन तत्प्रसादनम् ॥ 3 ॥
	
भीष्म उवाच 	001  
अत्रैवोदाहरन्तीममितिहासं पुरातनम् ।	001a  
यद्वृत्तं तीर्थयात्रायां शपथं प्रति तच्छृणु ॥	001c  
पुष्करार्थं कृतं स्तैन्यं पुरा भरतसत्तम ।	002a  
राजर्षिभिर्महाराज तथैव च द्विजर्षिभिः ॥	002c  
पुरा प्रभासे ऋषयः समग्राः समेता वै मन्त्रममन्त्रयन्त ।	003a  
चराम सर्वां पृथिवीं पुण्यतीर्थां तन्नः कामं हन्त गच्छाम सर्वे ॥	003c  
शुक्रोऽङ्गिराश्चैव कविश्च विद्वांस्तथा ह्यगस्त्यो नारदपर्वतौ च |	004a  
भृगुर्वसिष्ठः कश्यपो गौतमश्च विश्वामित्रो जमदग्निश्च राजन् ॥	004c  
ऋषिस्तथा गालवोऽथाष्टकश्च भरद्वाजोऽरुन्धती वालखिल्याः ।	005a  
शिबिर्दिलीपो नहुषोऽम्बरीषो राजा ययातिर्धुन्धुमारोऽथ पूरुः ॥	005c  
जग्मुः पुरस्कृत्य महानुभावं शतक्रतुं वृत्रहणं नरेन्द्राः ।	006a  
तीर्थानि सर्वाणि परिभ्रमन्तो माघ्यां ययुः कौशिकीं पुण्यतीर्थाम् ॥	006c  
सर्वेषु तीर्थेष्ववधूतपापा जग्मुस्ततो ब्रह्मसरः सुपुण्यम् ।	007a  
देवस्य तीर्थे जलमग्निकल्पा विगाह्य ते भुक्तबिसप्रसूनाः ॥	007c  
केचिद्बिसान्यखनंस्तत्र राजन्नन्ये मृणालान्यखनंस्तत्र विप्राः ।	008a  
अथापश्यन्पुष्करं ते ह्रियन्तं ह्रदादगस्त्येन समुद्धृतं तत् ॥	008c  
तानाह सर्वानृषिमुख्यानगस्त्यः केनाहृतं पुष्करं मे सुजातम् ।	009a  
युष्माञ्शङ्के पुष्करं दीयतां मे न वै भवन्तो हर्तुमर्हन्ति पद्मम् ॥	009c  
शृणोमि कालो हिंसते धर्मवीर्यं सेयं प्राप्ता वर्तते धर्मपीडा ।	010a  
पुराऽधर्मो वर्तते नेह यावत्तावद्गच्छामः सुरलोकं चिराय ॥	010c  
पुरा वेदान्ब्राह्मणा ग्राममध्ये घुष्टस्वरा वृषलान्श्रावयन्ति ।	011a  
पुरा राजा व्यवहारानधर्मान्पश्यत्यहं परलोकं व्रजामि ॥	011c  
पुरा राजा प्रत्यवरान्गरीयसो मंस्यत्यथैनमनुयास्यन्ति सर्वे ।	012a  
धर्मोत्तरं यावदिदं न वर्तते तावद्व्रजामि परलोकं चिराय ॥	012c  
पुरा प्रपश्यामि परेण मर्त्यान्बलीयसा दुर्बलान्भुज्यमानान् ।	013a  
तस्माद्यास्यामि परलोकं चिराय न ह्युत्सहे द्रष्टुमीदृङ्नृलोके ॥	013c  
तमाहुरार्ता ऋषयो महर्षिं न ते वयं पुष्करं चोरयामः ।	014a  
मिथ्याभिशंसा भवता न कार्या शपाम तीक्ष्णैः शपथैर्महर्षे ॥	014c  
ते निश्चितास्तत्र महर्षयस्तु सम्पश्यन्तो धर्ममेतं नरेन्द्राः ।	015a  
ततोऽशपन्त शपथान्पर्ययेण सहैव ते पार्थिव पुत्रपौत्रैः ॥	015c  
भृगुरुवाच 	016  
प्रत्याक्रोशेदिहाक्रुष्टस्ताडितः प्रतिताडयेत् ।	016a  
खादेच्च पृष्ठमांसानि यस्ते हरति पुष्करम् ॥	016c  
वसिष्ठ उवाच 	017  
अस्वाध्यायपरो लोके श्वानं च परिकर्षतु ।	017a  
पुरे च भिक्षुर्भवतु यस्ते हरति पुष्करम् ॥	017c  
कश्यप उवाच 	018  
सर्वत्र सर्वं पणतु न्यासे लोभं करोतु च |	018a  
कूटसाक्षित्वमभ्येतु यस्ते हरति पुष्करम् ॥	018c  
गौतम उवाच 	019  
जीवत्वहङ्कृतो बुद्ध्या विषमेणासमेन सः ।	019a  
कर्षको मत्सरी चास्तु यस्ते हरति पुष्करम् ॥	019c  
अङ्गिरा उवाच 	020  
अशुचिर्ब्रह्मकूटोस्तु श्वानं च परिकर्षतु ।	020a  
ब्रह्महाऽनिकृतिश्चास्तु यस्ते हरति पुष्करम् ॥	020c  
धुन्धुमार उवाच 	021  
अकृतज्ञस्तु मित्राणां शूद्रायां च प्रजायतु ।	021a  
एकः सम्पन्नमश्नातु यस्ते हरति पुष्करम् ॥	021c  
पुरूरवा उवाच 	022  
चिकित्सायां प्रचरतु भार्यया चैव पुष्यतु ।	022a  
श्वशुरात्तस्य वृत्तिः स्याद्यस्ते हरति पुष्करम् ॥	022c  
दिलीप उवाच 	023  
उदपानप्लवे ग्रामे ब्राह्मणो वृषलीपतिः ।	023a  
तस्य लोकान्स व्रजतु यस्ते हरति पुष्करम् ॥	023c  
शुक्र उवाच 	024  
वृथा मांसं समश्नातु दिवा गच्छतु मैथुनम् ।	024a  
प्रेष्यो भवतु राज्ञश्च यस्ते हरति पुष्करम् ॥	024c  
जमदग्निरुवाच 	025  
अनध्यायेष्वधीयीत मित्रं श्राद्धे च भोजयेत् ।	025a  
श्राद्धे शूद्रस्य चाश्नीयाद्यस्ते हरति पुष्करम् ॥	025c  
शिबिरुवाच 	026  
अनाहिताग्निर्म्रियतां यज्ञे विघ्नं करोतु च |	026a  
तपस्विभिर्विरुध्येच्च यस्ते हरति पुष्करम् ॥	026c  
ययातिरुवाच 	027  
अनृतौ व्रतनियतायां भार्यायां स प्रजायतु ।	027a  
निराकरोतु वेदांश्च यस्ते हरति पुष्करम् ॥	027c  
नहुष उवाच 	028  
अतिथिर्गृहसंस्थोऽस्तु कामवृत्तस्तु दीक्षितः ।	028a  
विद्यां प्रयच्छतु भृतो यस्ते हरति पुष्करम् ॥	028c  
अम्बरीष उवाच 	029  
नृशंसस्त्यक्तधर्मोऽस्तु स्त्रीषु ज्ञातिषु गोषु च |	029a  
निहन्तु ब्राह्मणं चापि यस्ते हरति पुष्करम् ॥	029c  
नारद उवाच 	030  
गृहज्ञानी बहिःशास्त्रं पठतां विस्वरं पदम् ।	030a  
गरीयसोऽवजानातु यस्ते हरति पुष्करम् ॥	030c  
नाभाग उवाच 	031  
अनृतं भाषतु सदा सद्भिश्चैव विरुध्यतु ।	031a  
शुल्केन ददतु कन्यां यस्ते हरति पुष्करम् ॥	031c  
कविरुवाच 	032  
पदा च गां संस्पृशतु सूर्यं च प्रति मेहतु ।	032a  
शरणागतं सन्त्यजतु यस्ते हरति पुष्करम् ॥	032c  
विश्वामित्र उवाच 	033  
करोतु भृतकोऽवर्षां राज्ञश्चास्तु पुरोहितः ।	033a  
ऋत्विगस्तु ह्ययाज्यस्य यस्ते हरति पुष्करम् ॥	033c  
पर्वत उवाच 	034  
ग्रामे चाधिकृतः सोऽस्तु खरयानेन गच्छतु ।	034a  
शुनः कर्षतु वृत्त्यर्थे यस्ते हरति पुष्करम् ॥	034c  
भरद्वाज उवाच 	035  
सर्वपापसमादानं नृशंसे चानृते च यत् ।	035a  
तत्तस्यास्तु सदा पापं यस्ते हरति पुष्करम् ॥	035c  
अष्टक उवाच 	036  
स राजास्त्वकृतप्रज्ञः कामवृत्तश्च पापकृत् ।	036a  
अधर्मेणाभिशास्तूर्वीं यस्ते हरति पुष्करम् ॥	036c  
गालव उवाच 	037  
पापिष्ठेभ्यो ह्यनर्घार्हः स नरोऽस्तु स्वपापकृत् ।	037a  
दत्त्वा दानं कीर्तयतु यस्ते हरति पुष्करम् ॥	037c  
अरुन्धत्युवाच 	038  
श्वश्र्वाऽपवादं वदतु भर्तुर्भवतु दुर्मनाः ।	038a  
एका स्वादु समश्नातु या ते हरति पुष्करम् ॥	038c  
वालखिल्या ऊचुः 	039  
एकपादेन वृत्त्यर्थं ग्रामद्वारे स तिष्ठतु ।	039a  
धर्मज्ञस्त्यक्तधर्मास्तु यस्ते हरति पुष्करम् ॥	039c  
पशुसख उवाच 	040  
अग्निहोत्रमनादृत्य स सुखं स्वपतु द्विजः ।	040a  
परिव्राट् कामवृत्तोस्तु यस्ते हरति पुष्करम् ॥	040c  
सुरभ्युवाच 	041  
वालजेन निदानेन कांस्यं भवतु दोहनम् ।	041a  
दुह्येत परवत्सेन या ते हरति पुष्करम् ॥	041c  
भीष्म उवाच 	042  
ततस्तु तैः शपथैः शप्यमानैर्नानाविधैर्बहुभिः कौरवेन्द्र ।	042a  
सहस्राक्षो देवराट् सम्प्रहृष्टः समीक्ष्य तं कोपनं विप्रमुख्यम् ॥	042c  
अथाब्रवीन्मघवा प्रत्ययं स्वं स्वयं समागत्य तमृषिं जातरोषम् ।	043a  
ब्रह्मर्षिदेवर्षिनृपर्षिमध्ये यं तं निबोधेह ममाद्य राजन् ॥	043c  
शक्र उवाच 	044  
अध्वर्यवे दुहितरं ददातु छन्दोगे वाऽऽचरितब्रह्मचर्ये ।	044a  
अथर्वणं वेदमधीत्य विप्रः स्नायीत यः पुष्करमाददाति ॥	044c  
सर्वान्वेदानधीयीत पुण्यशीलोऽस्तु धार्मिकः ।	045a  
ब्रह्मणः सदनं यातु यस्ते हरति पुष्करम् ॥	045c  
अगस्त्य उवाच 	046  
आशीर्वादस्त्वया प्रोक्तः शपथो बलसूदन ।	046a  
दीयतां पुष्करं मह्यमेष धर्मः सनातनः ॥	046c  
इन्द्र उवाच 	047  
न मया भगवल्ँलोभाद्धृतं पुष्करमद्य वै ।	047a  
धर्मांस्तु श्रोतुकामेन हृतं न क्रोद्धुमर्हसि ॥	047c  
धर्मश्रुतिसमुत्कर्षो धर्मसेतुरनामयः ।	048a  
आर्षो वै शाश्वतो नित्यमव्ययोऽयं मया श्रुतः ॥	048c  
तदिदं गृह्यतां विद्वन्पुष्करं द्विजसत्तम ।	049a  
अतिक्रमं मे भगवन्क्षन्तुमर्हस्यनिन्दित ॥	049c  
इत्युक्तः स महेन्द्रेण तपस्वी कोपनो भृशम् ।	050a  
जग्राह पुष्करं धीमान्प्रसन्नश्चाभवन्मुनिः ॥	050c  
प्रययुस्ते ततो भूयस्तीर्थानि वनगोचराः ।	051a  
पुण्येषु तीर्थेषु तथा गात्राण्याप्लावयन्त ते ॥	051c  
आख्यानं य इदं युक्तः पठेत्वर्वणिपर्वणि ।	052a  
न मूर्खं जनयेत्पुत्रं न भवेच्च निराकृतिः ॥	052c  
न तमापत्स्पृशेत्काचिद्विज्वरो न जरावहः ।	053a  
विरजाः श्रेयसा युक्तः प्रेत्य स्वर्गमवाप्नुयात् ॥	053c  
यश्च शास्त्रमधीयीत ऋषिभिः परिपालितम् ।	054a  
स गच्छेद्ब्रह्मणो लोकमव्ययं च नरोत्तम ॥ 	054c  

इति श्रीमन्महाभारते अनुशासनपर्वणि दानधर्मपर्वणि त्रिचत्वारिंशदधिकशततमोऽध्यायः ॥ 143 ॥

7-143-1 अत्र शपथेनैव निषिद्धार्थप्रकाशने ॥ 7-143-2 पुष्करार्थम् इन्द्रेण स्तैन्यं कृतम् । मुनिभिः शपथाः कृता इत्यर्थः ॥ 7-143-8 बिसमृणालयोः कमलकुमुदवदवान्तरभेदो ज्ञेयः । ह्रियन्तं ह्रियमाणम् ॥ 7-143-12 प्रत्यवरान्मध्यमान् । तमोत्तरं यावदिदं न वर्तत इति झ. पाठः ॥ 7-143-16 पृष्ठमांसानि पृष्ठवाहानां हयवृषभोष्ट्रादीनां मांसानि । खादेच्च ब्रह्ममांसानीति ड. पाठः ॥ 7-143-17 भिक्षुः सन्न्यासी ॥ 7-143-18 पणतु क्रयविक्रयं करोतु । सर्वम् अपण्यमपि ॥ 7-143-19 विगतः समभावो यस्मात्तेनासमेन कामक्रोधादिना । कृपणत्वं समेतु स इति ट. ध. पाठः ॥ 7-143-20 अनिकृतिः अकृतप्रायश्चित्तः ॥ मानं च परिकर्षत्विति ट. ध. पाठः ॥ 7-143-22 चोरकार्यं प्रचरतु इति ट. ध. पाठः । भार्यां स्वां चैव दूष्यतु इति थ. पाठः । भार्या वाचैव तुष्यत्विति ध. पाठः ॥ 7-143-23 उदपाने प्लव आप्लवः स्नानं यस्मिन् ॥ 7-143-24 यतिर्गच्छतु मैथुनमिति ट. ध. पाठः ॥ 7-143-28 अतिथिर्यतिः । गृहसंस्थो गृहवासी । अतिथिं गृहस्थस्त्यजत्विति थ. पाठः । भृतो वित्तेन क्रीतः ॥ 7-143-30 गूढो ज्ञातुं बहिश्शास्त्रमिति थ. ध. पाठः ॥ 7-143-33 भृतकौ धान्यविक्रीतः सन् अवर्षां वृष्टिनिर्बन्धं करोतु ॥ 7-143-37 पापिष्ठा एव अनर्घार्हाः अपूज्याः । अयं तु ततोप्यपूज्योस्तु । स्वपापकृत् स्वेषु ज्ञातिषु पापकृत् ॥ 7-143-41 निदानं दोहनकाले गवां पादबन्धनी रज्जुस्तेन ॥ 7-143-43 प्रत्ययमभिप्रायम् ॥ 7-143-48 धर्मश्रुतीनां सम्यगुत्कर्षः । धर्म एव सेतुस्तरणोपायः ॥
