श्रीः
अध्यायः 150

भीष्मेण युधिष्ठिरम् प्रति पुरुषस्य मृतिसूचकलिङ्गैः स्वमरणनिश्चयेन भगवत्स्मरणादिपूर्वकं देहत्यागे स्वर्गभोगप्रकारस्य सुकृतशेषेण पुनर्भूलोके जननादिप्रकारादेश्च कथनम् ॥ 1 ॥

\'पराशर उवाच 	001  
शुश्रूषानिरतो नित्यमरिष्टान्युपलक्षयेत् ।	001a  
त्रैवार्षिकं द्विवार्षिकं वा वार्षिकं वा समुत्थितम् ॥	001c  
षाण्मासिकं मासिकं वा साप्तरात्रिकमेव वा ।	002a  
सर्वांस्तदर्थान्वा विद्यात्तेषां चिह्नानि लक्षयेत् ॥	002c  
पुरुषं हिरण्मयं यस्तु तिष्ठन्तं दक्षिणामुखम् ।	003a  
लक्षयेदुत्तरेणैव मृत्युस्त्रैवार्षिको भवेत् ॥	003c  
शुद्धमण्डलमादित्यमरश्मिं सम्प्रपश्यतः ।	004a  
संवत्सरद्वयेनैव तस्य मृत्युं समादिशेत् ॥	004c  
ज्योत्स्नायामात्मनश्छायां सच्छिद्रां यः प्रपश्यति ।	005a  
मृत्युं संवत्सरेणैव जानीयात्सुविचक्षणः ॥	005c  
विशिरस्कां यदा छायां पश्येत्पुरुष आत्मनः ।	006a  
जानीयादात्मनो मृत्युं षाण्मासेनेह बुद्धिमान् ॥	006c  
कर्णौ पिधाय हस्ताभ्यां शब्दं न शृणुते यदि ।	007a  
जानीयादात्मनो मृत्युं मासेनैव विचक्षणः ॥	007c  
शवगन्धमुपाघ्राति अन्यद्वा सुरभिं नरः ।	008a  
देवतायतनस्थो वै सप्तरात्रेण मृत्युभाक् ॥	008c  
कर्णनासापनयनं दन्यदृष्टिविरागता ।	009a  
लुप्तसञ्ज्ञं हि करणं सद्यो मृत्युं समादिशेत् ॥	009c  
एवमेषामरिष्टानां पश्येदन्यतमं यदि ।	010a  
न तं कालं परीक्षेत यथाऽरिष्टं प्रकल्पितम् ॥	010c  
अभ्यासेन तु कालस्य गच्छेत पुलिनं शुचि ।	011a  
तत्र प्राणान्प्रमुञ्चेत तमीशानमनुस्मरन् ॥	011c  
ततोऽन्यदेहमासाद्य गान्धर्वं स्थानमाप्नुयात् ।	012a  
तत्रस्थो वसते विंशत्पद्मानि सुहहाद्युतिः ॥	012c  
गन्धर्वैश्चित्रसेनाद्यैः सहितः सत्कृतस्तथा ।	013a  
नीलवैडूर्यवर्णेन विमानेनावभासयन् ॥	013c  
नभस्थलमदीनात्मा सार्धमप्सरसां गणैः ।	014a  
छन्दकामानुसारी च तत्रतत्र महीयते ॥	014c  
मोदतेऽमरतुल्यात्मा सदाऽमरगणैः सह ।	015a  
पतितश्च क्षये काले क्षणेन विमलद्युतिः ॥	015c  
वैश्यस्य बहुवित्तस्य कुलेऽग्र्ये बहुगोधने ।	016a  
अवाप्य तत्र वै जन्म स पूतो देवकर्मणा ॥	016c  
छन्दसा जागतेनैव प्राप्तोपनयनं ततः ।	017a  
क्षौमवस्त्रोपकरणं द्विजत्वं समवाप्य तु ॥	017c  
अधीयमानो वेदार्थान्गुरुशुश्रूषणे रतः ।	018a  
ब्रह्मचारी जितक्रोधस्तपस्वी जायते ततः ॥	018c  
अधीत्य दक्षिणां दत्त्वा गुरवे विधिपूर्वकम् ।	019a  
कृतदारः समुपैति गृहस्थव्रतमुत्तमम् ॥	019c  
ददाति यजते चैव चज्ञैर्विपुलदक्षिणैः ।	020a  
अग्निहोत्रमुपासन्वै जुह्वच्चैव यथाविधिः ॥	020c  
धर्मं सञ्चिनुते नित्यं मृदुगामी जितेन्द्रियः ।	021a  
स कालपरिणामात्तु मृत्युना सम्प्रयुज्यते ॥	021c  
संस्कृतश्चाग्निहोत्रेण कृतपात्रोपधानवान् ।	022a  
संस्कृतो देहमुत्सृज्य मरुद्भिरुपपद्यते ॥	022c  
मरुद्भिः सहितश्चापि तुल्यतेजा महाद्युतिः ।	023a  
बालार्कसमवर्णेन विमानेन विराजता ॥	023c  
सुखं चरति तत्रस्थो गन्थर्वाप्सरसां गणैः ।	024a  
विरजोम्बरसंवीतस्तप्तकाञ्चनभूषणः ॥	024c  
छन्दकामानुसारी च द्विगुणं कालमावसेत् ।	025a  
सन्निवर्तेत कालेन स्थानादस्मात्परिच्युतः ॥	025c  
अवितृप्तविहारार्थो दिव्यभोगान्विहाय तु ।	026a  
सञ्जायते नृपकुले गजाश्वरथसङ्कुले ॥	026c  
पार्थिवीं श्रियमापन्नः श्रीमान्धर्मपतिर्यथा ।	027a  
जन्मप्रभृति संस्कारं चौलोपनयनानि च ॥	027c  
प्राप्य राजकुले तत्र यथावद्विधिपूर्वकम् ।	028a  
छ्दसा त्रैष्टुभेनेह द्विजत्वमुपनीयते ॥	028c  
अधीत्य वेदमखिलं धनुर्वेदं च मुख्यशः ।	029a  
समावृत्तस्ततः पित्रा यौवराज्येऽभिषिच्यते ॥	029c  
कृतदारक्रियः श्रीमान्राज्यं सम्प्राप्य धर्मतः ।	030a  
प्रजाः पालयते सम्यक् षड्भागकृतसंविधिः ॥	030c  
यज्ञैर्बहुभिरीजानः सम्यगाप्तार्थदक्षिणैः ।	031a  
प्रशासति महीं श्रीमान्राज्यमिन्द्रसमद्युतिः ॥	031c  
स्वधर्मनिरतो नित्यं पुत्रपौत्रसहायवान् ।	032a  
कालस्य वशमापन्नः प्राणांस्त्यजति संयुगे ॥	032c  
देवराजस्य भवनमिन्द्रलोकमवाप्नुते ।	033a  
सम्पूज्यमानस्त्रिदिवैर्विचचार यथासुखम् ॥	033c  
राजर्षिभिः पुण्यकृद्भिर्यथा देवपतिस्तथा ।	034a  
तैः स्तूयते वन्दिभिस्तु नानावाद्यैः प्रबोध्यते ॥	034c  
दिव्यजाम्बूनदमयं भ्राजमानं समन्ततः ।	035a  
वराप्सरोभिः सम्पूर्णं देवगन्धर्वसेवितम् ॥	035c  
यानमारुह्य विचरेद्यथा शक्रः शचीपतिः ।	036a  
स तत्र वसते षष्टिं पद्मानीह मुदान्वितः ॥	036c  
सर्वाल्ँलोकाननुचरन्महर्द्धिरवभासयन् ।	037a  
अथ पुण्यक्षयात्तस्मात्स्थाप्यते भुवि भारत ।	037c  
जायते च द्विजकुले वेदवेदाङ्गपारगे ॥\' 	037e  

इति श्रीमन्महाभारते अनुशासनपर्वणि दानधर्मपर्वणि पञ्चाशदधिकशततमोऽध्यायः ॥ 150 ॥
