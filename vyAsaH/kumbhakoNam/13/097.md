अध्यायः 097

भीष्मेण युधिष्ठिरसम्प्रति सेन्द्रबृहस्पतिसंवादानुवादं भूमिदानप्रशंसनम् ॥ 1 ॥

युधिष्ठिर उवाच ।	001  
इदं देयमिदं देयमितीयं श्रुतिचोदनात् ।	001a  
बहुदेयाश्च राजानः किंस्विद्देयमनुत्तमम् ॥	001c  
भीष्म उवाच ।	002  
अति दानानि सर्वाणि पृथिवीदानमुच्यते ।	002a  
अचला ह्यक्षया भूमिर्दोग्ध्री कामानिहोत्तमान् ॥	002c  
दोग्ध्री वासांसि रत्नानि पशून्व्रीहियवांस्तथा ।	003a  
भूमिदः सर्वभूतेषु शाश्वतीरेधते समाः ॥	003c  
यावद्भूमेरायुरिह तावद्भूमिद एधते ।	004a  
न भूमिदानादस्तीह परं किञ्चिद्युधिष्ठिर ॥	004c  
अप्यल्पं प्रददुः सर्वे पृथिव्या इति नः श्रुतम् ।	005a  
भूमिमेव ददुः सर्वे भूमिं ते भुञ्जते जनाः ॥	005c  
स्वकर्मैवोपजीवन्ति नरा इह परत्र च ।	006a  
भूमिः पतिं महादेवी दातारं कुरुते प्रियम् ॥	006c  
य एतां दक्षिणां दद्यादक्षयां राजसत्तम ।	007a  
पुनर्नरत्वं सम्प्राप्य भवेत्स पृथिवीपतिः ॥	007c  
यथा दानं तथा भोग इति धर्मेषु निश्चयः ।	008a  
सङ्ग्रामे वा तनुं जह्याद्दद्याच्च पृथिवीमिमाम् ॥	008c  
इत्येतत्क्षत्रबन्धूनां वदन्ति परमाशिषः ।	009a  
पुनाति दत्ता पृथिवी दातारमिति शुश्रुम ॥	009c  
अपि पापसमाचारं ब्रह्मघ्नमपि चानृतम् ।	010a  
सैव पापं प्लावयति सैव पापात्प्रमोचयेत् ॥	010c  
अपि पापकृतां राज्ञां प्रतिगृह्णन्ति साधवः ।	011a  
पृथिवीं नान्यदिच्छन्ति पावनं जगती यतः ॥	011c  
नामास्याः प्रियदत्तेति गुह्यं देव्याः सनातनम् ।	012a  
दानं वाऽप्यथवाऽदानं नामास्याः प्रथमप्रियम् ॥	012c  
य एतां विदुषे दद्यात्पृथिवीं पृथिवीपतिः ।	013a  
पृथिव्यामेतदिष्टं स राजा राज्यमितो व्रजेत् ॥	013c  
पुनश्चासौ जनिं प्राप्य राजवत्स्यान्न संशयः ।	014a  
तस्मात्प्राप्यैव पृथिवीं दद्याद्विप्राय पार्थिवः ॥	014c  
नाभूमिपतिना भूमिरधिष्ठेया कथञ्चन ।	015a  
न च वस्त्रेणि वा गूहेदन्तर्धानेन वा चरेत् ॥	015c  
ये चान्ये भूमिमिच्छेयुः कुर्युरेवं न संशयः ।	016a  
यः साधोर्भूमिमादत्ते न भूमिं विन्दते तु सः ॥	016c  
भूमिं दत्त्वा तु साधुभ्यो विन्दते भूमिमुत्तमाम् ।	017a  
प्रेत्य चेह च धर्मात्मा सम्प्राप्नोति महद्यशः ॥	017c  
\'एकाहारकरीं दत्त्वा षष्ठिसाहस्रमूर्ध्वगः ।	018a  
तावत्या हरणे पृथ्व्या नरकं द्विगुणोत्तरम् ॥\'	018c  
यस्य विप्रास्तु शंसन्ति साधोर्भूमिं सदैव हि ।	019a  
न तस्य शत्रवो राजन्प्रशंसन्ति वसुन्धराम् ॥	019c  
यत्किञ्चित्पुरुषः पापं कुरुते वृत्तिकर्शितः ।	020a  
अपि गोचर्ममात्रेण भूमिदानेन पूयते ॥	020c  
येऽपि सङ्कीर्णकर्माणो राजानो रौद्रकर्मिणः ।	021a  
तेभ्यः पवित्रमाख्येयं भूमिदानमनुत्तमम् ॥	021c  
अल्पान्तरमिदं शश्वत्पुराणा मेनिरे जनाः ।	022a  
यो यजेताश्वमेधेन दद्याद्वा साधवे महीम् ॥	022c  
अपि चेत्सुकृतं कृत्वा शङ्केरन्नपि पण्डिताः ।	023a  
अङ्शक्यमेकमेवैतद्भूमिदानमनुत्तमम् ॥	023c  
सुवर्णं रजतं वस्त्रं मणिमुक्तावसूनि च ।	024a  
सर्वमेतन्महाप्राज्ञो ददाति वसुधां ददत् ॥	024c  
तपो यज्ञः श्रुतं शीलमलोभः सत्यसन्धता ।	025a  
गुरुदैवतपूजा च एता वर्तन्ति भूमिदम् ॥	025c  
भर्तुनिःश्रेयसे युक्तास्त्यक्तात्मानो रणे हताः ।	026a  
ब्रह्मलोकगताः सिद्धा नातिक्रामन्ति भूमिदम् ॥	026c  
यथा जनित्री स्वं पुत्रं क्षीरेण भरते सदा ।	027a  
अनुगृह्णाति दातारं तथा सर्वरसैर्मही ॥	027c  
मृत्युर्वैकिङ्करो दण्डस्तापो वह्नेः सुदारुणः ।	028a  
घोराश्च वारुणाः पाशा नोपसर्पन्ति भूमिदम् ॥	028c  
पितॄंश्च पितृलोकस्थान्देवलोके च देवताः ।	029a  
सन्तर्पयति शान्तात्मा यो ददाति वसुन्धराम् ॥	029c  
कृशाय म्रियमाणाय वृत्तिग्लानाय सीदते ।	030a  
भूमिं वृत्तिकरीं दत्त्वा सत्री भवति मानवः ॥	030c  
यथा धावति गौर्वत्सं स्रवन्ती वत्सला पयः ।	031a  
एवमेव महाभाग भूमिर्भरति भूमिदम् ॥	031c  
हलकृष्टां महीं दत्त्वा सबीजां सफलामपि ।	032a  
सोदकं वाऽपि शरणं तथा भवति कामदः ॥	032c  
ब्राह्मणं वृत्तसम्पन्नमाहिताग्निं शुचिव्रतम् ।	033a  
नरः प्रतिग्राह्य महीं न याति यमसादनम् ॥	033c  
यथा चन्द्रमसो वृद्धिरहन्यहनि जायते ।	034a  
तथा भूमिकृतं दानं सस्येसस्ये विवर्धते ॥	034c  
अत्र गाथा भूमिगीताः कीर्तयन्ति पुराविदः ।	035a  
याः श्रुत्वा जामदग्न्येन दत्ता भूः काश्यपाय वै ॥	035c  
मामेवादत्त मां दत्त मां दत्त्वा मामवाप्स्यथ ।	036a  
अस्मिल्ँलोके परे चैव तद्दत्तं जायते पुनः ॥	036c  
य इमां व्याहृतिं वेद ब्राह्मणो वेदसम्मिताम् ।	037a  
श्राद्धस्य हूयमानस्य ब्रह्मभूयं स गच्छति ॥	037c  
कृत्यानामभिशप्तानामरिष्टशमनं महत् ।	038a  
प्रायश्चित्तं महीं दत्त्वा पुनात्युभयतो दश ॥	038c  
पुनाति य इदं वेद वेदवादं तथैव च ।	039a  
प्रकृतिः सर्वभूतानां भूमिर्वै शाश्वती मता ॥	039c  
अभिषिच्यैव नृपतिं श्रावयेदिममागमम् ।	040a  
यथा श्रुत्वा महीं दद्यान्नादद्यात्साधुतश्च तां ॥	040c  
सोऽयं कृत्स्नो ब्राह्मणार्थो राजार्थश्चाप्यसंशयः ।	041a  
राजा हि धर्मकुशलः प्रथमं भूतिलक्षणम् ॥	041c  
अथ येषामधर्मज्ञो राजा भवति नास्तिकः ।	042a  
न ते सुखं प्रबुध्यन्ति न सुखं प्रस्वपन्ति च ॥	042c  
सदा भवन्ति चोद्विग्नास्तस्य दुश्चरितैर्नराः ।	043a  
योगक्षेमा हि बहवो राष्ट्रं नास्याविशन्ति तत् ॥	043c  
अथ येषां पुनः प्राज्ञो राजा भवति धार्मिकः ।	044a  
सुखं ते प्रतिबुध्यन्ते सुसुखं प्रस्वपन्ति च ॥	044c  
तस्य राज्ञः शुभे राज्ये कर्मभिर्निर्वृता नराः ।	045a  
योगक्षेमेण वृष्ट्या च विवर्धन्ते स्वकर्मभिः ॥	045c  
स कुलीनः स पुरुषः स बन्धुः स च पुण्यकृत् ।	046a  
स दाता स च विक्रान्तो यो ददाति वसुन्धरां ॥	046c  
आदित्या इव दीप्यन्ते तेजसा भुवि मानवाः ।	047a  
ददन्ति वसुधां स्फीतां ये वेदविदुषि द्विजे ॥	047c  
यथा सस्यानि रोहन्ति प्रकीर्णानि महीतले ।	048a  
तथा कामाः प्ररोहन्ति भूमिदानसमार्जिताः ॥	048c  
आदित्यो वरुणो विष्णुर्ब्रह्मा सोमो हुताशनः ।	049a  
शूलिपाणिश्च भगवान्प्रतिनन्दन्ति भूमिदम् ॥	049c  
भूमौ जायन्ति पुरुषा भूमौ निष्ठां व्रजन्ति च ।	050a  
चतुर्विधो हि लोकोऽयं योऽयं भूमिगुणात्मकः ॥	050c  
एषा माता पिता चैव जगतः पृथिवीपते ।	051a  
नानया सदृशं भूतं किञ्चिदस्ति जनाधिप ॥	051c  
अत्राप्युदाहरन्तीममितिहासं पुरातनम् ।	052a  
बृहस्पतेश्च संवादमिन्द्रस्य च युधिष्ठिर ॥	052c  
इष्ट्वा क्रतुशतेनाथ महता दक्षिणावता ।	053a  
मघवा वाग्विदांश्रेष्ठं पप्रच्छेदं बृहस्पतिम् ॥	053c  
भगवन्केन दानेन स्वर्गतः सुखमेधते ।	054a  
यदक्षयमहार्यं च तद्ब्रूहि वदतांवर ॥	054c  
भीष्म उवाच ।	055  
इत्युक्तः स सुरेन्द्रेण ततो देवपुरोहितः ।	055a  
बृहस्पतिर्बृहत्तेजाः प्रत्युवाच शतक्रतुम् ॥	055c  
सुवर्णदानं गोदानं भूमिदानं च वृत्रहन् ।	056a  
\'विद्यादानं च कन्यानां दानं पापहरं परम् ।\'	056c  
दददेतान्महाप्राज्ञः सर्वपापैः प्रमुच्यते ॥	056e  
न भूमिदानाद्देवेन्द्र परं किञ्चिदिति प्रभो ।	057a  
विशिष्टमिति मन्येऽहं यता प्राहुर्मनीषिणः ॥	057c  
\'ब्राह्मणार्थे गवार्थे वा राष्ट्रघातेऽथ स्वामिनः ।	058a  
कुलस्त्रीणां परिभवे मृतास्ते भूमिपैः समाः\' ॥	058c  
ये शूरा निहता युद्धे स्वर्याता रणगृद्धिनः ।	059a  
सर्वे ते विबुधश्रेष्ठ नातिक्रामन्ति भूमिदम् ॥	059c  
भर्तुर्निःश्रेयसे युक्तास्त्यक्तात्मानो रणे हताः ।	060a  
ब्राह्मलोकगता युक्ता नातिक्रामन्ति भूमिदम् ॥	060c  
पञ्च पूर्वा हि पुरुषाः षडन्ये वसुधां गताः ।	061a  
एकादश ददद्भूमिं परित्रातीह मानवः ॥	061c  
रत्नोपकीर्णां वसुधां यो ददाति पुरन्दर ।	062a  
स मुक्तः सर्वकलुषैः स्वर्गलोके महीयते ॥	062c  
महीं स्फीतां ददद्राजन्सर्वकामगुणान्विताम् ।	063a  
राजाधिराजो भवति तद्धि दानमनुत्तमम् ॥	063c  
सर्वकामसमायुक्तां काश्यपीं यः प्रयच्छति ।	064a  
सर्वभूतानि मन्यन्ते मां ददातीति वासव ॥	064c  
सर्वकामदुघां धेनुं सर्वकामगुणान्विताम् ।	065a  
ददाति यः सहस्राक्ष स्वर्गं याति स मानवः ॥	065c  
मधुसर्पिःप्रवाहिण्यः पयोदधिवहास्तथा ।	066a  
सरितस्तपर्यन्तीह सुरेन्द्र वसुधाप्रदम् ॥	066c  
भूमिप्रदानान्नृपतिर्मुच्यते सर्वकिल्बिषात् ।	067a  
न हि भूमिप्रदानेन दानमन्यद्विशिष्यते ॥	067c  
ददाति यः समुन्द्रान्तां पृथिवीं शस्त्रनिर्जिताम् ।	068a  
तं जनाः कथयन्तीह यावद्धरति गौरियम् ॥	068c  
पुण्यामृद्धिरसां भूमिं यो ददाति पुरन्दर ।	069a  
न तस्य लोकाः क्षीयन्ते भूमिदानगुणान्विताः ॥	069c  
सर्वदा पार्थिवेनेह सततं भूतिमिच्छता ।	070a  
भूर्देया विधिवच्छक्र पात्रे सुखमभीप्सुनां ॥	070c  
अपि कृत्वा नरः पापं भूमिं दत्त्वा द्विजातये ।	071a  
समुत्सृजति तत्पापं जीर्णां त्वचमिवोरगः ॥	071c  
सागरान्सरितः शैलान्काननानि च सर्वशः ।	072a  
सर्वमेतन्नरः शक्र ददाति वसुधां ददत् ॥	072c  
तटाकान्युदपानानि स्रोतांसि च सरांसि च ।	073a  
स्नेहान्सर्वरसांश्चैव ददाति वसुधां ददत् ॥	073c  
ओषधीर्वीर्यसम्पन्नानगान्पुष्पफलान्वितान् ।	074a  
काननोपलशैलांश्च ददाति वसुधां ददत् ॥	074c  
अग्निष्टोमप्रभृतिभिरिष्ट्वा च स्वाप्तदक्षिणैः ।	075a  
न तत्फलमवाप्नोति भूमिदानाद्यदश्नुते ॥	075c  
दाता दशानुगृह्णाति दश हन्ति तथा क्षिपन् ।	076a  
पूर्वदत्तां हरन्भूमिं नरकायोपगच्छति ॥	076c  
न ददाति प्रतिश्रुत्य दत्त्वाऽपि च हरेत्तु यः ।	077a  
स बद्धो वारुणैः पाशैस्तप्यते मृत्युशासनात् ॥	077c  
आहिताग्निं सदायज्ञं कृशवृत्तिं प्रियातिथिम् ।	078a  
ये भरन्ति द्विजश्रेष्ठं नोपसर्पन्ति ते यमम् ॥	078c  
ब्राह्मणेष्वनृणीभूतः पार्थिवः स्यात्पुरन्दर ।	079a  
इतरेषां तु वर्णानां तारयेत्कृशदुर्बलान् ॥	079c  
नाच्छिन्द्यात्स्पर्शितां भूमिं परेण त्रिदशाधिप ।	080a  
ब्राह्मणस्य सुरश्रेष्ठ कृशवृत्तेः कदाचन ॥	080c  
यथाश्रु पतितं तेषां दीनानामथ सीदताम् ।	081a  
ब्राह्मणानां हृते क्षेत्रे हन्यात्त्रिपुरुषं कुलम् ॥	081c  
भूमिपालं च्युतं राष्ट्राद्यस्तु संस्थापयेत्पुनः ।	082a  
तस्य वासः सहस्राक्ष नाकपृष्ठे महीयते ॥	082c  
\'सुनिर्मितां सुविक्रीतां सुभृतां स्थापयेन्नृप ।	083a  
\'इक्षुभिः सन्ततां भूमिं यवगोधूमशालिनीम् ॥	083c  
गोश्ववाहनपूर्णां वा यो ददाति वसुन्धराम् ।	084a  
विमुक्तः सर्वपापेभ्यः स्वर्गलोके महीयते ॥\'	084c  
निधिगर्भां ददद्भूमिं सर्वरत्नपरिच्छदाम् ।	085a  
अक्षयाल्ँलभते लोकान्भूमिसत्रं हि तस्य तत ॥	085c  
विधूय कलुषं सर्वं विरजाः सम्मतः सताम् ।	086a  
लोके महीयते सद्भिर्यो ददाति वसुन्धराम् ॥	086c  
यथाऽप्सु पतितः शक्र तैलबिन्दुर्विसर्पति ।	087a  
तथा भूमिकृतं दानं सस्ये सस्ये विवर्धते ॥	087c  
ये रणाग्रे महीपालाः शूराः समितिशोभनाः ।	088a  
वध्यन्तेऽभिमुखाः शक्र ब्रह्मलोकं व्रजन्ति ते ॥	088c  
नृत्तगीतपरा नार्यो दिव्यमाल्यविभूषिताः ।	089a  
उपतिष्ठन्ति देवेन्द्र यथा भूमिप्रदं दिवि ॥	089c  
मोदते च सुखं स्वर्गे देवगन्धर्वपूजितः ।	090a  
यो ददाति महीं सम्यग्विधिनेह द्विजातये ॥	090c  
शतमप्सरसश्चैव दिव्यमाल्यविभूषिताः ।	091a  
उपतिष्ठन्ति देवेन्द्र ब्रह्मलोके धराप्रदम् ॥	091c  
उपतिष्ठन्ति पुण्यानि सदा भूमिप्रदं नरम् ।	092a  
शङ्खं भद्रासनं छत्रं वराश्वा वरवाहनम् ॥	092c  
भूमिप्रदानात्पुष्पाणि हिरण्यनिचयास्तथा ।	093a  
आज्ञा सदाऽप्रतिहता जयशब्दा वसूनि च ॥	093c  
भूमिदानस्य पुण्यानि फलं स्वर्गः पुरन्दर ।	094a  
हिरण्यपुष्पाश्चौषध्यः कुशकाञ्चनशाद्वलाः ॥	094c  
अमृतप्रसवां भूमिं प्राप्नोति पुरुषो ददत् ॥	095ac  
नास्ति भूमिसमं दानं नास्ति मातृसमो गुरुः ।	096a  
नास्ति सत्यसमो धर्मो नास्ति दानसमो निधिः ॥	096c  
भीष्म उवाच ।	097  
एतदाङ्गिरसाच्छ्रुत्वा वासवो वसुधामिमाम् ।	097a  
वसुरत्नसमाकीर्णां ददावाङ्गिरसे तदा ॥	097c  
य इदं श्रावयेच्छ्राद्धे भूमिदानस्य संस्तवम् ।	098a  
न तस्य रक्षसां भागो नासुराणां भवत्युत ॥	098c  
अक्षयं च भवेद्दत्तं पितृभ्यस्तन्न संशयः ।	099a  
तस्माच्छ्राद्धेष्विदं विद्वान्भुञ्जतः श्रावयेद्द्विजान् ॥	099c  
इत्येतत्सर्वदानानां श्रेष्ठमुक्तं तवानघ ।	100a  
मया भरतशार्दूल किं भूयः श्रोतुमिच्छसि ॥ ॥	100c  

इति श्रीमन्महाभारते अनुशासनपर्वणि दानधर्मपर्वणि सप्तनवतितमोऽध्यायः ॥ 97 ॥

13-97-6 प्रियं स्वपतिम् ॥ 13-97-12 प्रियेण प्रियाय वा दत्तेति योगात्तस्या दानमादानं वा कुर्वन् प्रियदत्ताया अस्याः प्रियो भवतीत्यर्थः । दानं वाप्यथ वा ज्ञानं नामास्याः परमप्रियम् इति ट.ध.पाठः ॥ 13-97-19 शंसन्त्यमुकदत्ते गृहे तिष्ठाम इति कथयन्ति ॥ 13-97-23 अर्पितदानान्तरवद्भूमिदाने पुण्योत्पत्तौ शङ्कैव नास्तीत्यर्थः ॥ 13-97-25 एता एतानि । सुपो डादेशः । वर्तन्त्यनुसरन्ति । नातिक्रामन्ति भूमिदमिति थ.ध.पाठः ॥ 13-97-28 वैकिङ्करः विपरीतं कुत्सितं च करोतीति विकिङ्करः कालस्तत्सम्बन्धी कालमृत्युरित्यर्थः ॥ 13-97-30 सत्री सत्रकृत् ॥ 13-97-31 उदीर्णं इति पाठे महत् । शरणं गृहम् ॥ 13-97-36 ततश्च जनने पुनरिति थ.पाठ.॥ 13-97-37 ब्रह्मभूयं बृहत्त्वं फलमिति यावत् । गच्छति प्राप्नोति । ब्राह्मणो ब्रह्मसंश्रित इति ट.ध.पाठः ॥ 13-97-38 कृत्यानां मन्त्रमयीनां मारणार्थशक्तीनां सम्बन्धि यदरिष्टं तच्छमनम् ॥ 13-97-39 इदं भूमिदानं यो वेद । वादं भूमिवाक्यं यो वेद । सोऽपि पुनाति दशपुरुषानिति शेषः ॥ 13-97-41 भूतिलक्षणं ऐश्वर्यसूचकम् ॥ 13-97-76 क्षिपन् हरन् ॥ 13-97-80 स्पर्शितां दत्ताम् ॥ 13-97-92 वराश्वा वरवारणा इति थ.पाठः ॥
