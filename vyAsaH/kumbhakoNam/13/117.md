श्रीः
अध्यायः 117

भीष्मेण युधिष्ठिरम् प्रति गोलोकस्य ब्रह्मलोकादप्युपरितनत्वे ब्रह्मणो वरदानस्य कारणत्वकथनम् ॥ 1 ॥

\'*युधिष्ठिर उवाच 	001  
सुराणामसुराणां च भूतानां च पितामह ।	001a  
प्रभुः स्रष्टा च भगवान्मुनिभिः स्तूयते भुवि ॥	001c  
तस्योपरि कथं ह्येष गोलोकः स्थानतां गतः ।	002a  
संशयो मे महानेष तन्मे व्याख्यातुमर्हसि ॥	002c  
भीष्म उवाच 	003  
मनोवाग्बुद्धयस्तावदेकस्थाः कुरुसत्तम ।	003a  
ततो मे शृणु कार्त्स्न्येन गोमहाभाग्यमुत्तमम् ॥	003c  
पुण्यं यशस्यमायुष्यं तथा स्वस्त्ययनं महत् ।	004a  
कीर्तिर्विहरतां लोके गवां यो गोषु भक्तिमान् ॥	004c  
श्रूयते हि पुराणेषु महर्षीणां महात्मनाम् ।	005a  
संस्थाने सर्वलोकानां देवानां चापि सम्भवे ॥	005c  
देवतार्थेऽमृतार्थे च यज्ञार्थे चैव भारत ।	006a  
सुरभिर्नाम विख्याता रोहिणी कामरूपिणी ॥	006c  
सङ्कल्प्य मनसा पूर्वं रोहिणी ह्यमृतात्मना ।	007a  
घोरं तपः समास्थाय निर्मिता विश्वकर्मणा ॥	007c  
पुरुषं चासृजद्भूस्तेजसा तपसा च ह ।	008a  
देदीप्यमानं वपुषा समिद्धमिव पावकम् ॥	008c  
सोऽपश्यदिष्टरूपां तां सुरभिं रोहिणीं तदा ।	009a  
दृष्ट्वैव चातिविमनाः सोऽभवत्काममोहितः ॥	009c  
तं कामार्तमथो ज्ञात्वा स्वयम्भूर्लोकभावनः ।	010a  
माऽऽर्तो भव तथा चैष भगवानभ्यभाषत ॥	010c  
ततः स भगवांस्तत्र मार्ताण्ड इति विश्रुतः ।	011a  
चकार नाम तं दृष्ट्वा तस्यार्तीभावमुत्तमम् ॥	011c  
सोऽददाद्भगवांस्तस्मै मार्ताण्डाय महात्मने ।	012a  
सुरूपां सुरभिं कन्यां तपस्तेजोमयीं शुभाम् ॥	012c  
यथा मयैष चोद्भूतस्त्वं चैवैषा च रोहिणी ।	013a  
मैथुनं गतवन्तौ च तथा चोत्पत्स्यति प्रजा ॥	013c  
प्रजा भविष्यते पुण्या पवित्रं परमं च वाम् ।	014a  
न चाप्यगम्यागमनाद्दोषं प्राप्स्यसि कर्हिचित् ॥	014c  
त्वत्प्रजासम्भवं क्षीरं भविष्यति परं हविः ।	015a  
यज्ञेषु चाज्यभागानां त्वत्प्रजामूलजो विधिः ॥	015c  
प्रजाशुश्रूषवश्चैव ये भविष्यन्ति रोहिणि ।	016a  
तव तेनैव पुण्येन गोलोकं यान्तु मानवाः ॥	016c  
इदं पवित्रं परममृषभं नाम कर्हिचित् ।	017a  
यद्वै ज्ञात्वा द्विजा लोके मोक्ष्यन्ते योनिसङ्करात् ॥	017c  
एतत्क्रियाः प्रवर्तन्ते मन्त्रब्राह्मणसंस्कृताः ।	018a  
देवतानां पितॄणां च हव्यकव्यपुरोगमाः ॥	018c  
तत एतेन पुण्येन प्रजास्तव तु रोहिणि ।	019a  
ऊर्ध्वं ममापि लोकस्य वत्स्यन्ते निरुपद्रवाः ॥	019c  
भद्रं तेभ्यश्च भद्रं ते ये प्रजासु भवन्ति वै ।	020a  
युगन्धराश्च ते पुत्राः सन्तु लोकस्य धारणे ॥	020c  
यान्यान्कामयसे लोकांस्ताल्ँलोकाननुयास्यसि ।	021a  
सर्वदेवगणाश्चैव तव यास्यन्ति पुत्रताम् ।	021c  
तव स्तनसमुद्भूतं पिबन्तोऽमृतमुत्तमम् ॥	021e  
एवमेतान्वरान्सर्वानगृह्णात्सुरभिस्तदा ।	022a  
ब्रुवतः सर्वलोकेशान्निर्वृतिं चागमत्पराम् ॥	022c  
सृष्ट्वा प्रजाश्च विपुला लोकसन्धारणाय वै ।	023a  
ब्रह्मणा समनुज्ञाता सुरभिर्लोकमाविशत् ॥	023c  
एवं वरप्रदानेन स्वयम्भोरेव भारत ।	024a  
उपरिष्टाद्गवां लोकः प्रोक्तस्ते सर्वमादितः ॥\' 	024c  

इति श्रीमन्महाभारते अनुशासनपर्वणि दानधर्मपर्वणि सप्तदशाधिकशततमोऽध्यायः ॥ 117 ॥

* एतदाद्येकादशाध्याया दाक्षिणात्यकोशेष्वेव दृश्यन्ते । 7-117-3 मनोवाग्बुद्धयः मनोवाग्बुद्धीरेकस्थाः कुरु ॥ 7-117-10 आर्तो मा भवेत्यभ्यभाषत ॥
