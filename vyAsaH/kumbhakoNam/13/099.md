अध्यायः 099

भीष्मेण युधिष्ठिरम्प्रत्यश्विन्यादिनक्षत्रयोगेऽन्नदानफलप्रतिपादकनारददेवकीसंवादानुवादः ॥ 1 ॥

युधिष्ठिर उवाच ।	001  
श्रुतं मे भवतो वाक्यमन्नदानस्य यो विधिः ।	001a  
नक्षत्रयोगस्येदानीं दानकल्पं ब्रवीहि मे ॥	001c  
भीष्म उवाच ।	002  
अत्राप्युदाहरन्तीममितिहासं पुरातनम् ।	002a  
देवक्याश्चैव संवादं महर्षेर्नारदस्य च ॥	002c  
द्वारकामनुसम्प्राप्तं नारदं देवदर्शनम् ।	003a  
पप्रच्छेदं वचः प्रश्नं देवकी धर्मदर्शिनी ॥	003c  
तस्याः सम्पृच्छमानाया देवर्षिर्नारदस्ततः ।	004a  
आचष्ट विधिवत्सर्वं तच्छृणुष्व विशाम्पते ॥	004c  
नारद उवाच ।	005  
कृत्तिकासु महाभागे पायसेन ससर्पिषा ।	005a  
सन्तर्प्य ब्राह्मणान्साधूल्ँलोकानाप्नोत्यनुत्तमान् ॥	005c  
रोहिण्यां प्रसृतैर्मार्गैर्मांसैरन्नेन सर्पिषा ।	006a  
पयोऽन्नपानं दातव्यमनृणार्थं द्विजातये ॥	006c  
दोग्ध्रीं दत्त्वा सवत्सां तु नक्षत्रे सोमदैवते ।	007a  
गच्छन्ति मानुषाल्लोकात्स्वर्गलोकमनुत्तमम् ॥	007c  
आर्द्रायां कृसरं दत्त्वा तिलमिश्रमुपोषितः ।	008a  
नरस्तरति दुर्गाणि क्षुरधारांश्च पर्वतान् ॥	008c  
पूपान्पुनर्वसौ दत्त्वा तथैवान्नानि शोभने ।	009a  
यशस्वी रूपसम्पन्नो बह्वन्नो जायते कुले ॥	009c  
पुष्येण कनकं दत्त्वा कृतं वाऽकृतमेव च ।	010a  
अनालोकेषु लोकेषु सोमवत्स विराजते ॥	010c  
आश्लेषायां तु यो रूप्यमृषभं वा प्रयच्छति ।	011a  
स सर्पभयनिर्मुक्तः सम्भवानधितिष्ठति ॥	011c  
मघासु तिलपूर्णानि वर्धमानानि मानवः ।	012a  
प्रदाय पुत्रपशुमानिह प्रेत्य च मोदते ॥	012c  
फल्गुनीपूर्वसमये ब्राह्मणानामुपोषितः ।	013a  
भक्ष्यान्फाणितसंयुक्तान्दत्त्वा सौभाग्यमृच्छति ॥	013c  
घृतक्षीरसमायुक्तं विधिवत्षष्टिकौदनम् ।	014a  
उत्तराविषये दत्त्वा स्वर्गलोके महीयते ॥	014c  
यद्यत्प्रदीयते दानमुत्तराविषये नरैः ।	015a  
महाफलमनन्तं तद्भवतीति विनिश्चयः ॥	015c  
हस्ते हस्तिरथं दत्त्वा चतुर्युक्तमुपोषितः ।	016a  
प्राप्नोति परमाल्ँलोकान्पुण्यकामसमन्वितान् ॥	016c  
चित्रायां वृषभं दत्त्वा पुण्यगन्धांश्च भारत ।	017a  
चरन्त्यप्सरसां लोके रमन्ते नन्दने तथा ॥	017c  
स्वात्यामथ धनं दत्त्वा यदिष्टतममात्मनः ।	018a  
प्राप्नोति लोकान्स शुभानिह चैव महद्यशः ॥	018c  
विशाखायामनड्वाहं धेनुं दत्त्वा च दुग्धदाम् ।	019a  
सप्रासङ्गं च शकटं सधान्यं वस्त्रसंयुतम् ॥	019c  
पितॄन्देवांश्च प्रीणाति प्रेत्य चानन्त्यमश्नुते ।	020a  
न च दुर्गाण्यवाप्नोति स्वर्गलोकं च गच्छति ॥	020c  
दत्त्वा यथोक्तं विप्रेभ्यो वृत्तिमिष्टां स विन्दति ।	021a  
नरकादींश्च सङ्क्लेशान्नाप्नोतीति विनिश्चयः ॥	021c  
अनुराधासु प्रावारं वरान्नं समुपोषितः ।	022a  
दत्त्वा युगशतं चापि नरः स्वर्गे महीयते ॥	022c  
कालशाकं तु विप्रेभ्यो दत्त्वा मर्त्यः समूलकम् ।	023a  
ज्येष्ठायामृद्धिमिष्टां वै गतिमिष्टां स गच्छति ॥	023c  
मूले मूलफलं दत्त्वा ब्राह्मणेभ्यः समाहितः ।	024a  
पितॄन्प्रीणयते चापि गतिमिष्टां च गच्छति ।	024c  
अथ पूर्वास्वषाढासु दधिपात्राण्युपोषितः ।	025a  
कुलवृत्तोपसम्पन्ने ब्राह्मणे वेदपारगे ॥	025c  
प्रदाय जायते प्रेत्य कुले सुबहुगोधने ।	026a  
उदमन्थं ससर्पिष्कं प्रभूतमधुफाणितम् ॥	026c  
दत्त्वोत्तरास्वषाढासु सर्वकामानवाप्नुयात् ।	027a  
दुग्धं त्वभिजिते योगे दत्त्वा मधुघृतप्लुतम् ।	027c  
धर्मनित्यो मनीषिभ्यः स्वर्गलोके महीयते ॥	027e  
श्रवणे कम्बलं दत्त्वा वस्त्रान्तरितमेव वा ।	028a  
श्वेतेन याति यानेन स्वर्गलोकानसंवृतान् ॥	028c  
गोप्रयुक्तं धनिष्ठासु यानं दत्त्वा समाहितः ।	029a  
वस्त्रराशिधनं सद्यः प्रेत्य राज्यं प्रपद्यते ॥	029c  
गन्धाञ्शतभिषग्योगे दत्त्वा सागरुचन्दनान् ।	030a  
प्राप्नोत्यप्सरसां सङ्घान्प्रेत्य गन्धांश्च शाश्वतान्	030c  
पूर्वप्रोष्ठपदायोगे राजमाषान्प्रदाय तु ।	031a  
सर्वभक्षफलोपेतः स वै प्रेत्य सुखी भवेत् ॥	031c  
औरभ्रमुत्तरायोगे यस्तु मांसं प्रयच्छति ।	032a  
स पितॄन्प्रीणयति वै प्रेत्य चानन्त्यमश्नुते ॥	032c  
कांस्योपदोहनां धेनु रेवत्यां यः प्रयच्छति ।	033a  
सा प्रेत्य कामानादाय दातारमुपतिष्ठति ॥	033c  
रथमश्वसमायुक्तं दत्त्वाऽश्विन्यां नरोत्तमः ।	034a  
हस्त्यश्वरथसम्पन्ने वर्चस्वी जायते कुले ॥	034c  
भरणीषु द्विजातिभ्यस्तिलधेनुं प्रदाय वै ।	035a  
गाः सुप्रभूताः प्राप्नोति नरः प्रेत्य यशस्तथा ॥	035c  
भीष्म उवाच ।	036  
इत्येष लक्षणोद्देशः प्रोक्तो नक्षत्रयोगतः ।	036a  
देवक्या नारदेनेह सा स्नुषाभ्योऽब्रवीदिदम् ॥ ॥	036c  

इति श्रीमन्महाभारते अनुशासनपर्वणि दानधर्मपर्वणि एकोनशततमोऽध्यायः ॥ 99 ॥

13-99-6 मार्गैर्मृगसम्बन्धिभिः ॥ 13-99-7 सौम्यनक्षत्रे मृगशिरसि ॥ 13-99-9 पूपान् पिष्टमयान् घृतपाचितपिण्डान् ॥ 13-99-10 अनालोकेष आलोकान्तरवर्जितेषु स्वयम्प्रकाशेष्वित्यर्थः ॥ 13-99-13 फाणितं गोरसविकारः ॥ 13-99-19 प्रासङ्गो धान्यादिपिधानयोग्यं चतुरश्रम् ॥ 13-99-23 उदमन्धं उदकुम्भयुक्तं सक्तुविकारम् ॥ 13-99-31 पूर्वप्रोष्टपदायोगे छागमांसमिति थ.पाठः ॥ 13-99-32 उरभ्रः पशुविशेष अजो वा ॥
