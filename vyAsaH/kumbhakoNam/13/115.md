श्रीः
अध्यायः 115

भीष्मेण युधिष्ठिरम् प्रति गोदानफलप्रशंसनपूर्वकं वसिष्ठवचनाद्गोमहिमावगमेन तद्दातुः सौदासस्य पुण्यलोकप्राप्तिकथनम् ॥ 1 ॥

वसिष्ठ उवाच 	001  
घृतक्षीरप्रदा गावो घृतयोन्यो घृतोद्भवाः ।	001a  
घृतनद्यो घृतावर्तास्ता मे सन्तु सदा गृहे ॥	001c  
घृतं मे हृदये नित्यं घृतं नाभ्यां प्रतिष्ठितम् ।	002a  
घृतं सर्वेषु गात्रेषु घृतं मे मनसि स्थितम् ॥	002c  
गावो ममाग्रतो नित्यं गावः पृष्ठत एव च ।	003a  
गावो मे सर्वतश्चैव गवां मध्ये वसाम्यहम् ॥	003c  
इत्याचम्य जपेत्सायं प्रातश्च पुरुषः सदा ।	004a  
यदह्ना कुरुते पापं तस्मात्स परिमुच्यते ॥	004c  
प्रासादा यत्र सौवर्णा वसोर्धाराश्च कामदाः ।	005a  
गन्धर्वाप्सरसो यत्र तत्र यान्ति सहस्रदाः ॥	005c  
नवनीतपङ्काः क्षीरोदा दधिशैवलसङ्कुलाः ।	006a  
वहन्ति यत्र वै नद्यस्तत्र यान्ति सहस्रदाः ॥	006c  
गवां शतसहस्रं तु यः प्रच्छेद्यथाविधि ।	007a  
परां वृद्धिमवाप्याथ स्वर्गलोके महीयते ॥	007c  
दश चोभयतः प्रेत्य मातापित्रोः पितामहान् ।	008a  
दधाति सुकृताल्ँलोकान्पुनाति च कुलं नरः ॥	008c  
धेन्वाः प्रमाणेन समप्रमाणां धेनुं तिलानामपि च प्रदाय ।	009a  
पानीयवापीः स यमस्य लोके न यातनां काञ्चिदुपैति तत्र ॥	009c  
पवित्रमग्र्यं जगतः प्रतिष्ठा दिवौकसां मातरोऽथाप्रमेयाः ।	010a  
अन्वालभेद्दक्षिणतो व्रजेच्च दद्याच्च पात्रे प्रसमीक्ष्य कालम् ॥	010c  
धेनुं सवत्सां कपिलां भूरिशृङ्गीं कांस्योपदोहां वसनोत्तरीयाम् ।	011a  
प्रदाय तां गाहति दुर्विगाह्यां याम्यां सभां वीतभयो मनुष्यः ॥	011c  
सुरूपा बहुरूपाश्च विश्वरूपाश्च मातरः ।	012a  
गावो मामुपतिष्ठन्तामिति नित्यं प्रकीर्तयेत् ॥	012c  
नातः पुण्यतरं दानं नातः पुण्यतरं फलम् ।	013a  
नातो विशिष्टं लोकेषु भूतं भवितुमर्हति ॥	013c  
त्वचा लोम्नाऽथ शृङ्गैर्वा वालैः क्षीरेण मेदसा ।	014a  
यज्ञं वहति सम्भूय किमस्त्यभ्यधिकं ततः ॥	014c  
यया सर्वमिदं व्याप्तं जगत्स्थावरजङ्गमम् ।	015a  
तां धेनुं शिरसा वन्दे भूतभव्यस्य मातरम् ॥	015c  
गुणवचनसमुच्चयैकदेशो नृवर मयैष गवां प्रकीर्तितस्ते ।	016a  
न च परमिह दानमस्ति गोभ्यो भवति न चापि परायणं ततोऽन्यत् ॥	016c  
भीष्म उवाच 	017  
वरमिदमिति भूमिपो विचिन्त्य प्रवरमृषेर्वचनं ततो महात्मा ।	017a  
व्यसृजत नियतात्मवान्द्विजेभ्यः सुबहु च गोधनमाप्तवांश्च लोकान् ॥ 	017c  

इति श्रीमन्महाभारते अनुशासनपर्वणि दानधर्मपर्वणि पञ्चदशाधिकशततमोऽध्यायः ॥ 115 ॥
