श्रीः
अध्यायः 187

भीष्मेण युधिष्ठिरम् प्रति साम्नः सकलवशीकरणोपायत्वे दृष्टान्ततया रक्षोब्राह्मणसंवादानुवादः ॥ 1 ॥

युधिष्ठिर उवाच 	001  
साम्नि चापि प्रदाने च ज्यायः किं भवतो मतम् ।	001a  
प्रब्रूहि भरतश्रेष्ठ यदत्र व्यतिरिच्यते ॥	001c  
भीष्म उवाच 	002  
साम्ना प्रसाद्यते कश्चिद्दानेन च तथाऽपरः ।	002a  
पौरुषीं प्रकृतिं ज्ञात्वा तयोरेकतरं भजेत् ॥	002c  
गुणांस्तु शृणु वैराजन्त्सान्त्वस्य पुरुषर्षभ ।	003a  
दारुणान्यपि भूतानि सान्त्वेनाराधयेद्यथा ॥	003c  
अत्राप्युदाहरन्तीममितिहासं पुरातनम् ।	004a  
गृहीत्वा रक्षसा मुक्तो द्विजातिः कानने यथा ॥	004c  
कश्चित्तु बुद्धिसम्पन्नो ब्राह्मणो विजने वने ।	005a  
गृहीतः कृच्छ्रमापन्नो रक्षसा भक्षयिष्यता ॥	005c  
सुबुद्धिः श्रुतिसम्पन्नो दृष्ट्वा तमतिभीषणम् ।	006a  
सामैवास्मै प्रयुञ्जानो न मुमोह न विव्यधे ॥	006c  
रक्षस्तु वाचा सम्पूज्य प्रश्नं पप्रच्छ तं द्विजम् ।	007a  
मोक्ष्यसे ब्रूहि मे प्रश्नं केनास्मि हरिणः कृशः ॥	007c  
भीष्म उवाच 	008  
मुहूर्तमथ सञ्चिन्त्य ब्राह्मणस्तं निरीक्ष्य सः ।	008a  
अभीतवदथाव्यग्रः प्रश्नं प्रतिजगाद ह ॥	008c  
विदेशस्थो विलोकस्थो विना नूनं सुहृज्जनैः ।	009a  
विषयानतुलान्भुङ्क्षे तेनासि हरिणः कृशः ॥	009c  
नूनं मित्राणि ते रक्षः साधूपचरितान्यपि ।	010a  
स्वदोषात्तु परित्यज्य तेनासि हरिणः कृशः ॥	010c  
अवृत्त्या पीड्यमानोऽपि वृत्त्युपायान्विगर्हयन् ।	011a  
महार्थान्ध्यायसे नूनं तेनासि हरिणः कृशः ॥	011c  
परकार्याधिकारस्थाः सद्गुणैरधमा नराः ।	012a  
अवजानन्ति नूनं त्वां तेनासि हरिणः कृशः ॥	012c  
गुणवान्निर्गुणानन्यान्नूनं पश्यसि तत्कृतान् ।	013a  
प्राज्ञैरपि विनीतात्मा तेनासि हरिणः कृशः ॥	013c  
सम्पीड्यात्मानमार्यत्वात्त्वया कश्चिदुपस्कृतः ।	014a  
जितं त्वां मन्यते साधो तेनासि हरिणः कृशः ॥	014c  
क्लिश्यमानान्विमार्गेषु कामक्रोधावृतात्मनः ।	015a  
मन्येऽनुध्यायसि जनांस्तेनासि हरिणः कृशः ॥	015c  
प्राज्ञैरपूजितो नूनं प्राज्ञैरप्यभिनिन्दितः ।	016a  
ह्रीमानमर्षी दुर्वृत्तस्तेनासि हरिणः कृशः ॥	016c  
नूनं मित्रमुखः शत्रुः कश्चिदार्यवदाचरन् ।	017a  
वञ्चयित्वा गतस्त्वां वै तेनासि हरिणः कृशः ॥	017c  
नूनमद्य सतां मध्ये तव वाक्यमनुत्तमम् ।	018a  
न भाति कालेऽभिहितं तेनासि हरिणः कृशः ॥	018c  
दृष्टपूर्वाञ्श्रुतपूर्वान्कुपितान्हृदयप्रियान् ।	019a  
अनुनेतुं न शक्रोषि तेनासि हरिणः कृशः ॥	019c  
नूनमासञ्जयित्वा त्वा कृत्ये कस्मिंश्चिदीप्सिते ।	020a  
कच्चिदर्थयते नित्यं तेनासि हरिणः कृशः ॥	020c  
परोक्षवादिभिर्मिथ्यादोषस्ते सम्प्रदर्शितः ।	021a  
तज्ज्ञैर्न पूज्यसे व्यक्तं तेनासि हरिणः कृशः ॥	021c  
नूनं त्वां सद्गुणापेक्षं पूजयानं सुहृत्प्रजाः ।	022a  
मायावीति च जानन्ति तेनासि हरिणः कृशः ॥	022c  
अन्तर्गतमभिप्रायं न नूनं लज्जयेच्छसि ।	023a  
विवक्तुं प्राप्य शैथिल्यात्तेनासि हरिणः कृशः ॥	023c  
नानाबुद्धिरुचील्ँलोके मानुषान्नूनमिच्छसि ।	024a  
ग्रहीतुं स्वैर्गुणैः सर्वांस्तेनासि हरिणः कृशः ॥	024c  
असत्सु विनिविष्टेषु न गुणान्वदतः स्वयम् ।	025a  
गुणास्ते न विराजन्ते तेनासि हरिणः कृशः ॥	025c  
धर्मवृत्तः श्रुतैर्हीनः पदं त्वं रजसान्वितः ।	026a  
महत्प्रार्थयसे नूनं तेनासि हरिणः कृशः ॥	026c  
तपःप्रणिहितात्मानं मन्ये त्वारण्यकाङ्क्षिणम् ।	027a  
बन्धुवर्गो निगृह्णाति तेनासि हरिणः कृशः ॥	027c  
इष्टभार्यस्य ते नूनं प्रातिवेश्यो महाधनः ।	028a  
युवा सुललितः कामी तेनासि हरिणः कृशः ॥	028c  
दुर्विनीतहतः पुत्रो जामाता वाऽप्रमार्जकः ।	029a  
दारा वा प्रतिकूलास्ते तेनासि हरिणः कृशः ॥	029c  
भ्रातरोऽतीव विषमाः पिता वा क्षुत्क्षतो मृतः ।	030a  
माता ज्येष्ठो गुरुर्वाऽपि तेनासि हरिणः कृशः ॥	030c  
ब्राह्मणो वा हतो गौर्वा ब्रह्मस्वं वापहृतं पुरा ।	031a  
देवस्वं वा हृतं काले तेनासि हरिणः कृशः ॥	031c  
हृतदारोऽथ वृद्धो वा लोके द्विष्टोऽथवा नरैः ।	032a  
अविज्ञानेन वा वृद्धस्तेनासि हरिणः कृशः ॥	032c  
वार्धकार्थं धनं दृष्ट्वा स्वा श्रीर्वाऽपि परैर्हृता ।	033a  
वृत्तिर्वा दुर्जनापेक्षा तेनासि हरिणः कृशः ॥	033c  
सम्पत्कालेन ते धर्मः क्षीणस्तात सुहृद्ब्रुवैः ।	034a  
असन्न्यासमतिस्तत्र तेनासि हरिणः कृशः ॥	034c  
अविद्वान्भीरुरल्पार्थे विद्याविक्रमदानजम् ।	035a  
यशः प्रार्थयसे नित्यं तेनासि हरिणः कृशः ॥	035c  
चिराभिलषितं किञ्चित्फलमप्राप्तमेव ते ।	036a  
कृतमन्यैरपहृतं तेनासि हरिणः कृशः ॥	036c  
नूनमात्मगतं दोषमपश्यन्किञ्चिदात्मनि ।	037a  
अकारणेऽभिशस्तो हि तेनासि हरिणः कृशः ॥	037c  
सुहृदां दुःखमार्तानां न प्रमोक्ष्यसि हानिजम् ।	038a  
अलमर्थगुणैर्हीनं तेनासि हरिणः कृशः ॥	038c  
साधून्गृहस्थान्दृष्ट्वा च तथा साधून्वनेचरान् ।	039a  
मुक्तांश्चावसथे सक्तांस्तेनासि हरिणः कृशः ॥	039c  
धर्म्यमर्थ्यं च काम्यं च देशे च रहितं वचः ।	040a  
न प्रसिद्ध्यति ते नूनं तेनासि हरिणः कृशः ॥	040c  
दत्तानकुशलैरर्थान्मनीषी सञ्जिजीविषुः ।	041a  
प्राप्य वर्तयसे नूनं तेनासि हरिणः कृशः ॥	041c  
परस्परविरुद्धानां प्रियं नूनं चिकीर्षसि ।	042a  
सुहृदामुपरोधेन तेनासि हरिणः कृशः ॥	042c  
पापान्विवर्धितान्दृष्ट्वा कल्याणांश्चावसीदतः ।	043a  
ध्रुवं गर्हयसे नूनं तेनासि हरिणः कृशः ॥	043c  
एवं सम्पूजितं रक्षो विप्रं तं प्रत्यपूजयत् ।	044a  
सहायमकरोच्चैनं सम्पूज्यामुं मुमोच ह ॥ 	044c  

इति श्रीमन्महाभारते अनुशासनपर्वणि दानधर्मपर्वणि सप्ताशीत्यधिकशततमोऽध्यायः ॥ 187 ॥

7-187-8 आभिर्गाधाभिरव्यग्र इति झ. पाठः ॥ 7-187-10 स्वदोषादपरज्यन्ते इति झ. पाठः ॥ 7-187-16 प्रज्ञासम्भावितो नूनमप्रदैरुपसंहिते इति झ. पाठः ॥
