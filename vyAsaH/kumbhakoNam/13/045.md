अध्यायः 045

भीष्मनियोगात्कृष्णेन युधिष्ठिरमं प्रति महादेवमहिमाकथनम् ॥ 1 ॥
युधिष्ठिर उवाच ।	001  
पितामह महेशाय नामान्याचक्ष्व शम्भवे ।	001a  
विदुषे विश्वमायाय महाभाग्यं च तत्वतः ॥	001c  
भीष्म उवाच ।	002  
सुरासुरगुरो देव विष्णो त्वं वक्तुमर्हसि ।	002a  
शिवाय शिवरूपाय यन्माऽपृच्छद्युधिष्ठिरः ॥	002c  
नाम्नां सहस्रं देवस्य तण्डिना ब्रह्मवादिना ।	003a  
निवेदितं ब्रह्मलोके ब्रह्मणो यत्पुराऽभवत् ॥	003c  
द्वैपायनप्रभृतयस्तथा चेमे तपोधनाः ।	004a  
ऋषयः सुव्रता दान्ताः शृण्वन्तु गदतस्तव ॥	004c  
ध्रुवाय नन्दिने होत्रे गोप्त्रे विश्वसृजेऽग्नये ।	005a  
महाभाग्यं विभोर्ब्रूहि मुण्डिनेऽथ कपर्दिने ॥	005c  
वासुदेव उवाच ।	006  
न गतिः कर्मणां शक्या वेत्तुमीशस्य तत्त्वतः ।	006a  
हिरण्यगर्भप्रमुखा देवाः सेन्द्रा महर्षयः ॥	006c  
न विदुर्यस्य निधनमादिं वा सूक्ष्मदर्शिनः ।	007a  
स कथं नाममात्रेण शक्यो ज्ञातुं सतां गतिः ॥	007c  
तस्याहमसुरघ्नस्य कांश्चिद्भगवतो गुणान् ।	008a  
भवतां कीर्तयिष्यामि व्रतेशाय यथातथम् ॥	008c  
वैशम्पायन उवाच ।	009  
एवमुक्त्वा तु भगवान्गुणांस्तस्य महात्मनः ।	009a  
उपस्पृश्य शुचिर्भूत्वा कथयामास धीमतः ॥	009c  
वासुदेव उवाच ।	010  
शुश्रूषध्वं ब्राह्मणेन्द्रास्त्वं च तात युधिष्ठिर ।	010a  
त्वं चापगेय नामानि निशामय जगत्पतेः ॥	010c  
यदवाप्तं च मे पूर्वं साम्बहेतोः सुदुष्करम् ।	011a  
यथावद्भगवान्दृष्टो मया पूर्वं समाधिना ॥	011c  
शम्बरे निहते पूर्वं रौक्मिणेयेन धीमता ।	012a  
अतीते द्वादशे वर्षे जाम्बवत्यब्रवीद्धि माम् ॥	012c  
प्रद्युम्नचारुदेष्णादीन्रुक्मिण्या वीक्ष्य पुत्रकान् ।	013a  
पुत्रार्थिनी मामुपेत्य वाक्यमाह युधिष्ठिर ॥	013c  
शूरं बलवतां श्रेष्ठं कान्तरूपमकल्मषम् ।	014a  
आत्मतुल्यं मम सुतं प्रयच्छाच्युत माचिरम् ॥	014c  
न हि तेऽप्राप्यमस्तीह त्रिषु लोकेषु किञ्चन ।	015a  
लोकान्सृजेस्त्वमपरानिच्छन्यदुकुलोद्वह ॥	015c  
त्वया द्वादशवर्षाणि व्रतीभूतेन शुष्यता ।	016a  
आराध्य पशुभर्तारं रुक्मिण्यां जनिताः सुताः ॥	016c  
चारुदेष्णः सुचारुश्च चारुवेशो यशोधरः ।	017a  
चारुश्रवाश्चारुयशाः प्रद्युम्नः शम्भुरेव च ॥	017c  
यथा ते जनिताः पुत्रा रुक्मिण्यां चारुविक्रमाः ।	018a  
तथा ममापि तनयं प्रयच्छ मधुसूदन ॥	018c  
इत्येवं चोदितो देव्या तामवोचं सुमध्यमाम् ।	019a  
अनुजानीहि मां राज्ञि करिष्ये वचनं तव ॥	019c  
सा च मामब्रवीद्गच्छ शिवाय विजयाय च ।	020a  
ब्रह्मा शिवः काश्यपश्च नद्यो देवा मनोऽनुगाः ।	020c  
क्षेत्रौषध्यो यज्ञवाहाश्छन्दांस्यृषिगणाध्वराः ।	021a  
समुद्रा दक्षिणा स्तोभा ऋक्षाणि पितरो ग्रहाः ॥	021c  
देवपत्न्यो देवकन्या देवमातर एव च ।	022a  
मन्वन्तराणि गावश्च चन्द्रमाः सविता हरिः ॥	022c  
सावित्री ब्रह्मविद्या च ऋतवो वत्सरास्तथा ।	023a  
क्षणा लवा मुहूर्ताश्च निमेषा युगपर्ययाः ॥	023c  
रक्षन्तु सर्वत्र गतं त्वां यादव सुखाय च ।	024a  
अरिष्टं गच्छ पन्थानमप्रमत्तो भवानघ ॥	024c  
एवं कृतस्वस्त्ययनस्तयाऽहं ततोऽभ्यनुज्ञाय नरेन्द्रपुत्रीम् ।	025a  
पितुः समीपं नरसत्तमस्य मातुश्च राज्ञश्च तथाऽऽहुकस्य ॥	025c  
गत्वा समावेद्य यदब्रवीन्मां विद्याधरेन्द्रस्य सुता भृशर्ता ।	026a  
तानभ्यनुज्ञाय तदाऽतिदुःखाद्गदं तथैवातिबलं च रामम् ।	026c  
अथोचतुः प्रीतियुतौ तदानीं ततःसमृद्धिर्भवतोऽस्त्वविघ्नम् ॥	026e  
प्राप्यानुज्ञां गुरुजनादहं तार्क्ष्यमचिन्तयम् ।	027a  
सोवहद्धिमवन्तं मां प्राप्य चैनं व्यसर्जयम् ॥	027c  
तत्राहमद्भुतान्भावानपश्यं गिरिसत्तमे ।	028a  
क्षेत्रं च तपसां श्रेष्ठं पश्याम्यद्भुतमुत्तमम् ॥	028c  
दिव्यं वैयाघ्रपद्यस्य उपमन्योर्महात्मनः ।	029a  
पूजितं देवगन्धर्वैर्ब्राह्मया लक्ष्म्या समावृतम् ॥	029c  
धवककुभकदम्बनारिकेलैः कुरवककेतकजम्बुपाटलाभिः ।	030a  
वटवरुणकवत्सनाभबिल्वैः सरलकपित्थप्रियालसालतालैः ॥	030c  
बदरीकुन्दपुन्नागरैशोकाम्रातिमुक्तकैः ।	031a  
मधूकैः कोविदारैश्च चम्पकैः पनसैस्तथा ॥	031c  
वन्यैर्बहुविधैर्वृक्षैः फलपुष्पप्रदैर्युतम् ।	032a  
पुष्पगुल्मलताकीर्णं कदलीषण्डशोभितम् ॥	032c  
नानाशकुनिसम्भोज्यैः फलैर्वृक्षैरलङ्कृतम् ।	033a  
यथास्थानविनिक्षिप्तैर्भूषितं भस्मराशिभिः ॥	033c  
रुरुवानरशार्दूलसिंहद्वीपिसमाकुलम् ।	034a  
कुरङ्गबर्हिणाकीर्णं मार्जारभुजगावृतम् ।	034c  
पूगैश्च मृगजातीनां महिषर्क्षनिषेवितम् ॥	034e  
सकृत्प्रभिन्नैश्च गजैर्विभूषितं प्रहृष्टनानाविधपक्षिसेवितम् ।	035a  
सुपुष्पितैरम्बुधरप्रकाशैर्महीरुहाणां च वनैर्विचित्रैः ॥	035c  
नानापुष्परजोमिश्रो गजदानाधिवासितः ।	036a  
दिव्यस्त्रीगीतबहुलो मारुतोऽभिमुखो ववौ	036c  
धारानिनादैर्विहगप्राणादैः शुभैस्तथा बृंहितैः कुञ्जराणाम् ।	037a  
गीतैस्तथा किन्नराणामुदारैः शुभैः स्वनैः सामगानां च वीर ॥	037c  
अचिन्त्यं मनसाऽप्यन्यैः सरोभिः समलङ्कृतम् ।	038a  
विशालैश्चाग्निशरणैर्भूषितं कुसुमावृतैः ॥	038c  
विभूषितं पुण्ययवित्रतोयया सदा च जुष्टं नृप जह्नुकन्यया ।	039a  
विभूषितं धर्मभृतां वरिष्ठैर्महात्मभिर्वह्निसमानकल्पैः ॥	039c  
वाय्वाहारैरम्बुपैर्जप्यनित्यैः सम्प्रक्षालैर्योगिभिर्ध्याननित्यैः ।	040a  
धूमप्राशैरूष्मपैः क्षीरपैश्च सञ्जुष्टं च ब्राह्मणेन्द्रैः समन्तात् ॥	040c  
गोचारिणोऽर्थाश्मकुट्टा दन्तोलूखलिकास्तथा ।	041a  
मरीचिपाः फेनपाश्च तथैव मृगचारिणः ॥	041c  
अश्वत्थफलभक्षाश्च तथा ह्युदकशायिनः ।	042a  
चीरचर्माम्बरधरास्तथा वल्कलधारिणः ॥	042c  
सुदुःखान्नियमांस्तांस्तान्वहतः सुतपोधनान् ।	043a  
पश्यन्मुनीन्बहुविधान्प्रवेष्टुमुपचक्रमे ॥	043c  
सूपूजितं देवगणैर्महात्मभिः शिवादिभिर्भारतपुण्यकर्मभिः ।	044a  
रराज तच्चाश्रममण्डलं सदा दिवीव राजञ्शशिमण्डलं यथा ॥	044c  
क्रीडन्ति सर्पैर्नकुला मृगैर्व्याघ्राश्च मित्रवत् ।	045a  
प्रभावाद्दीप्ततपसां सन्निकर्षान्महात्मनाम् ॥	045c  
तत्राश्रमपदे श्रेष्ठे सर्वभूतमनोरमे ।	046a  
सेविते द्विजशार्दूलैर्वेदवेदाङ्गपारगैः ॥	046c  
नानानियमविख्यातैर्ऋषिभिः सुमहान्मभिः ।	047a  
प्रविशन्नेव चापश्यं जटाचीरधरं प्रभुम् ॥	047c  
तेजसा तपसा चैव दीप्यमानं यथाऽनलम् ।	048a  
शिष्यैरनुगतं शान्तं युवानं ब्राह्मणर्षभम् ॥	048c  
शिरसा वन्दमानं मामुपमन्युरभाषत ॥	049ac  
स्वागतं पुण्डरीकाक्ष सफलानि तपांसि नः ।	050a  
यः पूज्यः पूजयसि मां द्रष्टव्यो द्रष्टुमिच्छसि ॥	050c  
\'मनुष्यतानुवृत्त्या त्वा ज्ञात्वा तिष्ठाम सर्वगम् ।\'	051a  
तमहं प्राञ्जलिर्भूत्वा मृगपक्षिष्वथाग्निषु ।	051c  
धर्मे च शिष्यवर्गे च समपृच्छमनामयम् ॥	051e  
ततो मां भगवानाह साम्ना परमवल्गुना ।	052a  
लप्स्यसे तनयं कृष्णि आत्मतुल्यमसंशयम् ॥	052c  
तपः सुमहदास्थाय तोषयेशानमीश्वरम् ।	053a  
इह देवः सपत्नीकः समाक्रीडत्यधोक्षज ॥	053c  
इहैनं दैवतश्रेष्ठं देवाः सर्षिगणाः पुरा ।	054a  
तपसा ब्रह्मचर्येण सत्येन च दमेन च ॥	054c  
तोषयित्वा शुभान्कामान्प्राप्तवन्तो जनार्दन ।	055a  
तेजसां तपसां चैव निधिः स भगवानिह ॥	055c  
शुभाशुभान्वितान्भावान्विसृजन्स क्षिपन्नपि ।	056a  
आस्ते देव्या सहाचिन्त्यो यं प्रार्थयसि शत्रुहन् ॥	056c  
हिरण्यकशिपुर्योऽभूद्दानवो मेरुकम्पनः ।	057a  
तेन सर्वामरैश्वर्यं शर्वात्प्राप्तं समार्बुदम् ॥	057c  
तस्यैव पुत्रप्रवरो दमनो नाम विश्रुतः ।	058a  
महादेववराच्छक्रं वर्षार्बुदमयोधयत् ॥	058c  
विष्णोश्चक्रं च तद्धोरं वज्रमाखण्डलस्य च ।	059a  
शीर्णं पुराऽभवत्तात ग्रहस्याङ्गेषु केशव ॥	059c  
[यत्तद्भगवता पूर्वं दत्तं चक्रं तवानघ ।	060a  
जलान्तरचरं हत्वा दैत्यं च बलगर्वितम् ॥	060c  
उत्पादितं वृषाङ्केन दीप्तज्वलनसन्निभम् ।	061a  
दत्तं भगवता तुभ्यं दुर्धर्षं तेजसाऽद्भुतम् ॥	061c  
न शक्यं द्रष्टुमन्येन वर्जयित्वा पिनाकिनम् ।	062a  
सुदर्शनं भवत्येवं भवेनोक्तं तदा तु तत् ॥	062c  
सुदर्शनं तदा तस्य लोके नाम प्रतिष्ठितम् ।	063a  
तज्जीर्णमभवत्तात ग्रहस्याङ्गेषु केशव ।	063c  
ग्रहस्यातिवलस्याङ्गे वरदत्तस्य धीमतः ।	064a  
न शस्त्राणि वहन्त्यङ्गे चक्रवज्रशतान्यपि ॥]	064c  
अर्द्यमानाश्च विबुधा ग्रहेण सुबलीयसा ।	065a  
शिवदत्तवराञ्जघ्नुरसुरेन्द्रान्सुरा भृशम् ॥	065c  
तृष्टो विद्युत्प्रभस्यापि त्रिलोकेश्वरतां ददौ ।	066a  
शतं वर्षसहस्राणां सर्वलोकेश्वरोऽभवत् ॥	066c  
ममैवानुचरो नित्यं भवितासीति चाब्रवीत् ।	067a  
तथा पुत्रसहस्राणामयुतं च ददौ प्रभुः ॥	067c  
कुशद्वीपं च स ददौ राज्येन भगवानजः ।	068a  
[तथा शतमुखो नाम धात्रा सृष्टो महासुरः ।	068c  
येन वर्षशतं साग्रमात्ममांसैर्हुतोऽनलः ।	069a  
तं प्राह भगवांस्तुष्टः किङ्करोमीति शङ्करः ॥	069c  
तं वै शतमुखः प्राह योगो भवतु मेऽद्भुतः ।	070a  
बलं च दैवतश्रेष्ठ शाश्वतं सम्प्रयच्छ मे ॥	070c  
तथेति भगवानाह तस्य तद्वचनं प्रभुः ।	071a  
स्वायम्भुवः क्रतुश्चापि पुत्रार्थमभवत्पुरा ॥	071c  
आविश्य योगेनात्मानं त्रीणि वर्षशतान्यपि ।	072a  
तस्य चोपददौ पुत्रान्सहस्रं क्रतुसम्मितान् ।]	072c  
योगेश्वरं देवगीतं वेत्थ कृष्ण न संशयः ॥	072e  
याज्ञवल्क्य इति ख्यात ऋषिः परमधार्मिकः ।	073a  
आराध्य स महादेवं प्राप्तवानतुलं यशः ॥	073c  
वेदव्यासश्च योगात्मा पराशरसुतो मुनिः ।	074a  
सोऽपि शङ्करमाराध्य प्राप्तवानतुलं यशः ॥	074c  
वालखिल्या मघवता ह्यवज्ञाताः पुरा किल ।	075a  
तैः क्रुद्धैर्भगवान्रुद्रस्तपसा तोषितो ह्यभूत् ॥	075c  
तांश्चापि दैवतश्रेष्ठः प्राह प्रीतो जगत्पतिः ।	076a  
सुपर्णं सोमहर्तारं तपसोत्पादयिष्यथ ॥	076c  
महादेवस्य रोषाच्च आपो नष्टाः पुराऽभवन् ।	077a  
ताश्च सप्तकपालेन देवैरन्याः प्रवर्तिताः ॥	077c  
ततः पानीयमभवत्प्रसन्ने त्र्यम्बके भुवि ।	078a  
अत्रिभार्या सुतं दत्तं सोमं दुर्वाससं प्रभो ॥	078c  
अत्रेर्भार्याऽपि भर्तारं सन्त्यज्य ब्रह्मवादिनी ।	079a  
नाहं तव मुने भूयो वशगा स्यां कथञ्चन ॥	079c  
इत्युक्त्वा सा महादेवमगमच्छरणं किल ।	080a  
निराहारा भयादत्रेस्त्रीणि वर्षशतान्यपि ॥	080c  
अशेत मुसलेष्वेव प्रसादार्थं भवस्य सा ।	081a  
तामब्रवीद्धसन्देवो भविता वै सुतस्तव ॥	081c  
विना भर्त्रा चरुद्रेण भविष्यति न संशयः ।	082a  
वंशे तवैव नाम्ना तु ख्यातिं यास्यति चेप्सिताम् ॥	082c  
विकर्णश्च महादेवं तथा भक्तसुखावहम् ।	083a  
प्रसाद्य भगवान्सिद्धिं प्राप्तवान्मधुसूदन ॥	083c  
शाकल्यः संशितात्मा वै नववर्षशतान्यपि ।	084a  
आराधयामास भवं मनोयज्ञेन केशव ॥	084c  
तं चाह भगवांस्तुष्टो ग्रन्थकारो भविष्यसि ।	085a  
वत्साक्षया च ते कीर्तिस्त्रैलोक्ये वै भविष्यति ॥	085c  
अक्षयं च कुलं तेऽस्तु महर्षिभिरलङ्कृतम् ।	086a  
भविष्यति द्विजश्रेष्ठः सूत्रकर्ता सुतस्तव ॥	086c  
सावर्णिश्चापि विख्यात ऋषिरासीत्कृते युगे ।	087a  
इह तेन तपस्तप्तं षष्टिवर्षशतान्यथ ॥	087c  
तमाह भगवान्रुद्रः साक्षात्तुष्टोस्मि तेऽनघ ।	088a  
ग्रन्थकृल्लोकविख्यातो भवितास्यजरामरः ॥	088c  
शक्रेण तु पुरा देवो वाराणस्यां जनार्दन ।	089a  
आराधितोऽभूद्भक्तेन दिग्वासा भस्मगुष्ठितः ॥	089c  
आराध्य स महादेवं देवराज्यमवाप्तवान् ॥	089e  
नारदेन तु भक्त्याऽसौ भव आराधितः पुरा ।	090a  
तस्य तुष्टो महादेवो जगौ देवगुरुर्गुरुः ॥	090c  
तेजसा तपसा कीर्त्या त्वत्समो न भविष्यति ।	091a  
गीतेन वादितव्येन नित्यं मामनुयास्यसि ॥	091c  
\'बाणः स्कन्दसमत्वं च कामो दर्पविमोक्षणम् ।	092a  
लवणोऽवध्यतामन्यैर्दशास्यश्च पुनर्बलम् ।	092c  
अन्तकोऽन्तमनुप्राप्तस्तस्मात्कोऽन्यः परः प्रभुः ॥	092e  
मयाऽपि च यथा दृष्टो देवदेवः पुरा विभो ।	093a  
साक्षात्पशुपतिस्तात तच्चापि शृणु माधव ॥	093c  
यदर्थं च मया देवः प्रयतेन तथा विभो ।	094a  
आराधितो महातेजास्तच्चापि शृणु विस्तरात् ॥	094c  
यदवाप्तं च मे पूर्वं देवदेवान्महेश्वरात् ।	095a  
तत्सर्वं निखिलेनाद्य कथयिष्यामि तेऽनघ 	095c  
पुरा कृतयुगे तात ऋषिरासीन्महायशाः ।	096a  
व्याघ्रपाद इति ख्यातो वेदवेदाङ्गपारगः ।	096c  
तस्याहमभवं पुत्रो धौम्यश्चापि ममानुजः ॥	096e  
कस्यचित्त्वथ कालस्य धौम्येन सह माधव ।	097a  
आगच्छमाश्रमं क्रीडन्मुनीनां भावितात्मनाम् ॥	097c  
तत्रापि च मया दृष्टा दुह्यमाना पयस्विनी ।	098a  
लक्षितं च मया क्षीरं स्वादुतो ह्यमृतोपमम् ॥	098c  
तदाप्रभृति चैवाहमरुदं मधुसूदन ।	099a  
दीयतां दीयतां क्षीरं मम मातरितीरिता ॥	099c  
अभावाच्चैव दुग्धस्य दुःखिता जननी तदा ॥	100ac  
ततः पिष्टं समालोड्य तोयेन सह माधव ।	101a  
आवयोः क्षीरमित्येव पानार्थं समुपानयत् ॥	101c  
अथ गव्यं पयस्तात कदाचित्प्राशितं मया ।	102ac  
पित्राऽहं यज्ञकाले हि नीतो ज्ञातिकुलं महत् ।	103a  
तत्र सा क्षरते देवी दिव्या गौः सुरनन्दिनी ॥	103c  
यस्याहं तत्पयः पीत्वा रसेन ह्यमृतोपमम् ।	104a  
ज्ञात्वा क्षीरगुणांश्चैव उपलभ्य हि सम्भवम् ।	104c  
स च पिष्टरसस्तात न मे प्रीतिमुपावहत् ॥	104e  
ततोऽहमब्रुवं बाल्याज्जननीमात्मनस्तदा ।	105a  
नेदं क्षीरोदनं मातर्यत्त्वं मे दत्तवत्यसि ॥	105c  
ततो मामब्रवीन्माता दुःखशोकसमन्विता ।	106a  
पुत्रस्नेहात्परिष्वज्य मूर्ध्नि चाघ्राय माधव ॥	106c  
कुतः क्षीरोदनं वत्स मुनीनां भावितात्मनाम् ।	107a  
वने निवसतां नित्यं कन्दमूलफलाशिनाम् ॥	107c  
आस्थितानां नदीं दिव्यां वालखिल्यैर्निषेविताम् 	108a  
कुत क्षीरं वनस्थानां मुनीनां गिरिवासिनाम् ॥	108c  
पावनानां वनाशानां वनाश्रमनिवासिनाम् ।	109a  
ग्राम्याहारनिवृत्तानामारण्यफलभोजिनाम् ।	109c  
नास्ति पुत्र पयोऽरण्ये सुरभीगोत्रवर्जिते ॥	109e  
नदीगह्वरशैलेषु तीर्थेषु विविधेषु च ।	110a  
तपसा जप्यनित्यानां शिवो नः परमा गतिः ॥	110c  
अप्रसाद्य विरूपाक्षं वरदं स्थाणुमव्ययम् ।	111a  
कुतः क्षीरोदनं वत्स सुखानि वसनानि च ॥	111c  
तं प्रपद्य सदा वत्स सर्वभावेन शङ्करम् ।	112a  
तत्प्रसादाच्च कामेभ्यः फलं प्राप्स्यसि पुत्रक ॥	112c  
जनन्यास्तद्वचः श्रुत्वा तदाप्रभृति शत्रुहन् ।	113a  
[प्राञ्जलिः प्रणतो भूत्वा इदमम्बामवोचयं ॥	113c  
कोऽयमम्ब महादेवः स कथं च प्रसीदति ।	114a  
कुत्र वा वसते देवो द्रष्टव्यो वा कथञ्चन ॥	114c  
तुष्यते वा कथं शर्वो रूपं तस्य च कीदृशम् ।	115a  
कथं ज्ञेयः प्रसन्नो वा दर्शयेज्जननी मम ॥	115c  
एवमुक्ता तदा कृष्ण माता मे सुतवत्सला ।	116a  
मूर्घन्याध्राय गोविन्द सबाष्पाकुललोचना ॥	116c  
प्रमार्जन्ती च गात्राणि मम वै मधुसूदन ॥	117a  
दैन्यमालम्ब्य जननी इदमाह सुरोत्तम ॥	117c  
दुर्विज्ञेयो महादेवो दुराधारो दुरन्तकः ।	118a  
दुराबाधश्च दुर्ग्राह्यो दुर्दृश्यो ह्यकृतात्मभिः ॥	118c  
यस्य रूपाण्यनेकानि प्रवदन्ति मनीषिणः ।	119a  
स्थानानि च विचित्राणि प्रासादाश्चाप्यनेकशः ॥	119c  
को हि तत्त्वेन तद्वेद ईशस्य चरितं शुभम् ।	120a  
कृतवान्यानि रूपाणि देवदेवः पुरा किल ।	120c  
क्रीडते च तथा शर्वः प्रसीदति यथा च वै ॥	120e  
हृदिस्थः सर्वभूतानां विश्वरूपो महेश्वरः ।	121a  
भक्तानामनुकम्पार्थं दर्शनं च यथाश्रुतम् ।	121c  
मुनीनां ब्रुवतां दिव्यमीशानचरितं शुभम् ॥	121e  
कृतवान्यानि रूपाणि कथितानि दिवौकसः ।	122a  
अनुग्रहार्थं विप्राणां शृणु वत्स समासतः ॥	122c  
तानि ते कीर्तयिष्यामि यन्मां त्वं परिपृच्छसि ॥	123ac  
ब्रह्मविष्णुसुरेन्द्राणां रुद्रादित्याश्विनामपि ।	124a  
विश्वेषामपि देवानां वपुर्धारयते भवः ॥	124c  
नराणां देवनारीणां तथा प्रेतपिशाचयोः ।	125a  
किरातशबराणां च जलजानामनेकशः ॥	125c  
करोति भगवान्रूपमाटव्यशबराण्यपि ।	126a  
कूर्मो मत्स्यस्तथा शङ्खः प्रवालाङ्कुरभूषणः ॥	126c  
यक्षराक्षससर्पाणां दैत्यदानवयोरपि ।	127a  
वपुर्धारयते देवो भूयश्च बिलवासिनाम् ॥	127c  
व्याघ्रसिंहमृगाणां च तरक्ष्वृक्षपतत्त्रिणाम् ।	128a  
उलूकश्वशृगालानां रूपाणि कुरुतेऽपि च ॥	128c  
हंसकाकमयूराणां कृकलासकसारसाम् ।	129a  
रूपाणि च बलाकानां गृध्रचक्राङ्गयोरपि ॥	129c  
करोति वा स रूपाणि धारयत्यपि पर्वतम् ।	130a  
गोरूपं च महादेवो हस्त्यश्वोष्ट्रखराकृतिः ॥	130c  
छागशार्दूलरूपश्च अनेकमृगरूपधृक् ।	131a  
अण्डजानां च दिव्यानां वपुर्धारयते भवः ॥	131c  
दण्डी छत्री च कुण्डी च द्विजानां वारणस्तथा ।	132a  
षण्मुखो वै बहुमुखस्त्रिनेत्रो बहुशीर्षकः ॥	132c  
अनेककटिपादश्च अनेकोदरवक्त्रधृत् ।	133a  
अनेकपाणिपार्श्वश्च अनेकगणसंवृतः ॥	133c  
ऋषिगन्धर्वरूपश्च सिद्धचारणरूपधृत् ।	134a  
भस्मपाण्डुरगात्रश्च चन्द्रार्धकृतभूषणः ॥	134c  
अनेकरावसङ्घुष्टश्चानेकस्तुतिसंस्कृतः ।	135a  
सर्वभूतान्तकः सर्वः सर्वलोकप्रतिष्ठितः ॥	135c  
सर्वलोकान्तरात्मा च सर्वगः सर्ववाद्यपि ।	136a  
सर्वत्र भगवान्ज्ञेयो हृदिस्थः सर्वदेहिनाम् ॥	136c  
यो हि यं कामयेत्कामं यस्मिन्नर्थेऽर्च्यते पुनः ।	137a  
तत्सर्वं वेत्ति देवेशस्तं प्रपद्य यदीच्छसि ॥	137c  
नन्दते कुप्यते चापि तथा हुङ्कारयत्यपि ।	138a  
चक्री शूली गदापाणिर्मुसली खड्गपट्टसी ॥	138c  
भूधरो नागमौञ्जी च नागकुण्डलकुण्डली ।	139a  
नागयज्ञोपवीती य नागचर्मोत्तरच्छदः ॥	139c  
हसते गायते चैव नृत्यते च मनोहरम् ।	140a  
वादयत्यपि वाद्यानि विचित्राणि गणैर्युतः ॥	140c  
वल्गते जृम्बते चैव रुदते रोदयत्यपि ।	141a  
उन्मत्तमत्तरूपञ्च भाषते चापि सुस्वरः ॥	141c  
अतीव हसते रौद्रस्त्रासयन्नयनैर्जनम् ।	142a  
जागर्ति चैव स्वपिति जृम्भते च यथासुखम् ॥	142c  
जपते जप्यते चैव तपते तप्यते पुनः ।	143a  
ददाति प्रतिगृह्णाति युञ्जते ध्यायतेऽपि च ॥	143c  
वेदीमध्ये तथा यूपे गोष्ठमध्ये हुताशने ।	144a  
दृश्यते दृश्यते चापि बालो वृद्धो युवा तथा ॥	144c  
क्रीडते ऋषिकन्याभिर्ऋषिपत्नीभिरेव च ।	145a  
ऊर्ध्वकेशो महाशेफो नग्नो विकृतलोचनः ॥	145c  
गौरः श्यामस्तथा कृष्णः पाण्डुरो धूमलोहितः ।	146a  
विकृताक्षो विशालाक्षो दिग्वासाः सर्ववासकः ॥	146c  
अरूपस्याद्यरूपस्य अतिरूपाद्यरूपिणः ।	147a  
अनाद्यन्तमजस्यान्तं वेत्स्यते कोस्य तत्त्वतः ॥	147c  
हृदि प्राणो मनो जीवो योगात्मा योगसञ्ज्ञितः ।	148a  
ध्यानं तत्परमात्मा च भावग्राह्यो महेश्वरः ॥	148c  
वादको गायनश्चैव सहस्रशतलोचनः ।	149a  
एकवक्त्रो द्विवक्त्रश्च त्रिवक्त्रोऽनेकवक्त्रकः ॥	149c  
तद्भक्तस्तद्गतो नित्यं तन्निष्ठस्तत्परायणः ।	150a  
भज पुत्र महादेवं ततः प्राप्स्यसि चेप्सितं ॥	150c  
जनन्यास्तद्वचः श्रुत्वा तदाप्रभृति शत्रुहन् ।]	151a  
मम भक्तिर्महादेवे नैष्ठिकी समपद्यत ॥	151c  
ततोऽहं तप आस्थाय तोपयामास शङ्करम् ।	152a  
दिव्यं वर्षसहस्रं तु वामाङ्गुष्ठाग्रविष्ठितः ॥	152c  
एकं वर्षशतं चैव फलाहारस्ततोऽभवम् ।	153a  
द्वितीयं शीर्णपर्णाशी तृतीयं चाम्बुभोजनः ॥	153c  
शतानि सप्त चैवाहं वायुभक्षस्तदाऽभवम् ।	154a  
एकं वर्षसहस्रं तु दिव्यमाराधितो मया ॥	154c  
ततस्तुष्टो महादेवः सर्वलोकेश्वरः प्रभुः ।	155a  
एकभक्त इति ज्ञात्वा जिज्ञासां कुरुते तदा ॥	155c  
शक्ररूपं स कृत्वा तु सर्वैर्देवगणैर्वृतः ।	156a  
सहस्राक्षस्तदा भूत्वा वज्रपाणिर्महायशाः ॥	156c  
सुधावदातं रक्ताक्षं स्तब्धकर्णं मदोत्कटम् ।	157a  
आवेष्टितकरं घोरं चतुर्दंष्ट्रं महागजम् ॥	157c  
समास्थितः स भगवान्दीप्यमानः स्वतेजसा ।	158a  
आजगाम किरीटी तु हारकेयूरभूषितः ॥	158c  
पाण्डुरेणातपत्रेण ध्रियमाणेन मूर्धनि ।	159a  
सेव्यमानोप्सरोभिश्च दिव्यगन्धर्वनादितैः ॥	159c  
ततो मामाह देवेन्द्रस्तुष्टस्तेऽहं द्विजोत्तम ।	160a  
वरं वृणीष्व मत्तस्त्वं यत्ते मनसि वर्तते ॥	160c  
शक्रस्य तु वचः श्रुत्वा नाहं प्रीतमनाऽभवम् ।	161a  
अब्रवं च तदा कृष्ण देवराजमिदं वचः ॥	161c  
नाहं त्वत्तो वरं काङ्क्षे नान्यस्मादपि दैवतात् ।	162a  
महादेवादृते सौम्य सत्यमेतद्ब्रवीमि ते ॥	162c  
सत्यं सत्यं हि नः शक्र वाक्यमेतत्सुनिश्चितम् ।	163a  
न यन्महेश्वरं मुक्त्वा कथाऽन्या मम रोचते ॥	163c  
पशुपतिवचनाद्भवामि सद्यः कृमिरथवा तरुरप्यनेकशाखः ।	164a  
अपशुपतिवरप्रसादजा मे त्रिभुवनराज्यविभूतिरप्यनिष्टा ॥	164c  
[जन्मश्वपाकमध्येऽपि मेऽस्तु हरचरणवन्दनरतस्य ।	165a  
मा वाऽनीश्वरभक्तो भवानि भवनेऽपि शक्रस्य ॥	165c  
वाय्वम्बुभुजोऽपि सतो नरस्य दुःखक्षयः कुतस्तस्य ।	166a  
भवति हि सुरासुरगुरौ यस्य न विश्वेश्वरे भक्तिः ॥	166c  
अलमन्याभिस्तेषां कथाभिरप्यन्यधर्मयुक्ताभिः ।	167a  
येषां न क्षणमपि रुचितो हरचरणस्मरणविच्छेदः ॥	167c  
हरचरणनिरतमतिना भवितव्यमनार्जवं युगं प्राप्य ।	168a  
संसारभयं न भवति हरभक्तिरसायनं पीत्वा ॥	168c  
दिवसं दिवसार्धं वा मुहूर्तं वा क्षणं लवम् 	169a  
न ह्यलब्धप्रसादस्य भक्तिर्भवति शङ्करे ॥]	169c  
अपि कीटः पतङ्गो वा भवेयं शङ्कराज्ञया ।	170a  
न तु शक्र त्वया दत्तं त्रैलोक्यमपि कामये ॥	170c  
[श्वाऽपि महेश्वरवचनाद्भवामि स हि नः परः कामः ।	171a  
त्रिदशगणराज्यमपि खलु नेच्छाम्यमहेश्वराज्ञप्तम् ॥	171c  
न नाकपृष्ठं न च देवराज्यं न ब्रह्मलोकं न च निष्कलत्वम् ।	172a  
न सर्वकामानखिलान्वृणोमिcहरस्य दासत्वमहं वृणोमि ॥]	172c  
यावच्छशाङ्कधवलामलबद्धमौलिर्न प्रीयते पशुपतिर्भगवान्ममेशः ।	173a  
तावज्जरामरणजन्मशताभिघातैर्दुःखानि देहविहितानि समुद्वहामि ॥	173c  
दिवसकरशशाङ्कवह्निदीप्तं त्रिभुवनसारमसारमाद्यमेकम् ।	174a  
अजरममरमप्रसाद्य रुद्रं जगति पुमानिह को लभेत शान्तिम् ॥	174c  
\'धिक्तेषां धिक्तेषां पुनरपि च धिगस्तु धिक्तेषाम् ।	175a  
येषां न वसति हृदयेकुपथगतिविमोक्षको रुद्रः\' ॥	175c  
यदि नाम जन्म भूयो भवति मदीयैः पुनर्दोषैः ।	176a  
तस्मिंस्तस्मिञ्जन्मनिभवे भवेन्मेऽक्षया भक्तिः ॥	176c  
शक्र उवाच ।	177  
कः पुनर्भवने हेतुरीशे कारणकारणे ।	177a  
येन शर्वादृतेऽन्यस्मात्प्रसादं नाभिकाङ्क्षसि ॥	177c  
[उपमन्युरुवाच ।	178  
सदसद्व्यक्तमव्यक्तं यमाहुर्ब्रह्मवादिनः ।	178a  
नित्यमेकमनेकं च वरं तस्माद्वृणीमहे ॥	178c  
अनादिमध्यपर्यन्तं ज्ञानैश्वर्यमचिन्तितम् ।	179a  
आत्मानं परमं यस्माद्वरं तस्माद्वृणीमहे ॥	179c  
ऐश्वर्यं सकलं यस्मादनुत्पादितमव्ययम् ।	180a  
अबीजाद्बीजसम्भूतं वरं तस्माद्वृणीमहे ॥	180c  
तमसः परमं ज्योतिस्तपस्तद्वृत्तिनां परम् ।	181a  
यं ज्ञात्वा नानुशोचन्ति वरं तस्माद्वृणीमहे ॥	181c  
भूतभावनभावज्ञं सर्वभूताभिभावनम् ।	182a  
सर्वगं सर्वदं देवं पूजयामि पुरन्दर ॥	182c  
हेतुवादैर्विनिर्मुक्तं साङ्ख्ययोगार्थदं परम् ।	183a  
यमुपासन्ति तत्त्वज्ञा वरं तस्माद्वृणीमहे ॥	183c  
मघवन्मघवात्मानं यं वदन्ति सुरेश्वरम् ।	184a  
सर्वभूतगुरुं देवं वरं तस्माद्वृणीमहे ॥	184c  
यत्पूर्वमसृजद्देवं ब्रह्माणं लोकभावनम् ।	185a  
अण्डमाकाशमापूर्य वरं तस्माद्वृणीमहे ॥	185c  
अग्निरापोऽनिलः पृथ्वी खं बुद्धिश्च मनो महान् ।	186a  
स्रष्टा चैषां भवेद्योऽन्यो ब्रूहि कः परमेश्वरात् ॥	186c  
मनो मतिरहङ्कारस्तन्मात्राणीन्द्रियाणि च ।	187a  
ब्रूहि चैषां भवेच्छक्र कोऽन्योस्ति परमं शिवात् ॥	187c  
स्रष्टारं भुवनस्येह वदन्तीह पितामहम् ।	188a  
आराध्य स तु देवेशमश्नुते महतीं श्रियम् ॥	188c  
भगवत्युत्तमैश्वर्यं ब्रह्मविष्णुपुरोगमम् ।	189a  
विद्यते वै महादेवाद्ब्रूहि कः परमेश्वरात् ॥	189c  
दैत्यदानवमुख्यानामाधिपत्यारिमर्दनात् ।	190a  
कोऽन्यः शक्नोति देवेशाद्दितेः सम्पादितुं सुतान् ॥	190c  
दिक्कालसूर्यतेजांसि ग्रहवाय्विन्दुतारकाः ।	191a  
विद्धि त्वेते महादेवाद्ब्रूहि कः परमेश्वरात् ॥	191c  
अथोत्पत्तिविनाशे वा यज्ञस्य त्रिपुरस्य वा ।	192a  
दैत्यदानवमुख्यानामाधिपत्यारिमर्दनः ॥	192c  
किं चात्र बहुभिः सूक्तैर्हेतुवादैः पुरन्दर ।	193a  
सहस्रनयनं दृष्ट्वा त्वामेव सुरसत्तम ॥	193c  
पूजितं सिद्धगन्धर्वैर्देवैश्च ऋषिभिस्तथा ।	194a  
देवदेवप्रसादेन तत्सर्वं कुशिकोत्तम ॥	194c  
अव्यक्तमुक्तकेशाय सर्वगस्येदमात्मकम् ।	195a  
चेतनाचेतनाद्येषु शक्र विद्धि महेश्वरात् ॥	195c  
भुवाद्येषु महान्तेषु लोकालोकान्तरेषु च ।	196a  
द्वीपस्थानेषु मेरोश्च विभवेष्वन्तरेषु च ।	196c  
भगवन्मघवन्देवं वदन्ते तत्त्वदर्शिनः ॥	196e  
यदि देवाः सुराः शक्र पश्यन्त्यन्यां भवाकृतिम् ।	197a  
किं न गच्छन्ति शरणं मर्दिताश्चासुरैः सुराः ॥	197c  
अभिघातेषु देवानां सयक्षोरगरक्षसाम् ।	198a  
परस्परविनाशीषु स्वस्थानैश्वर्यदो भवः ॥	198c  
अन्धकस्याथ शुक्रस्य दुन्दुभेर्महिषस्य च ।	199a  
यक्षेन्द्रबलरक्षःसु निवातकवचेषु च ।	199c  
वरदानावघाताय ब्रूहि कोऽन्यो महेश्वरात् ॥	199e  
सुरासुरगुरोर्वक्त्रे कस्य रेतः पुरा हुतम् ।	200a  
कस्य वाऽन्यस्य रेतस्तद्येन हैमो गिरिः कृतः ॥	200c  
दिग्वासाः कीर्त्यते कोऽन्यो लोके कश्चोर्ध्वरेतसः ।	201a  
कस्य चार्धे स्थिता कान्ता अनङ्गः केन निर्जितः ॥	201c  
ब्रूहीन्द्र परमं स्थानं कस्य देवैः प्रशस्यते ।	202a  
श्मशाने कस्य क्रीडार्थं नृत्ते वा कोऽभिभाष्यते ॥	202c  
कस्यैश्वर्यं समानं च भूतैः को वाऽपि क्रीडते ।	203a  
कस्य तुल्यबला देवगणाश्चैश्वर्यदर्पिताः ॥	203c  
घुष्यते ह्यचलं स्थानं कस्य त्रैलोक्यपूजितम् ।	204a  
वर्षते तपते कोऽन्यो ज्वलते तेजसा च कः ॥	204c  
कस्मादोषधिसम्पत्तिः को वा धारयते वसु ।	205a  
प्रकामं क्रीडते को वा त्रैलोक्ये सचराचरे ॥	205c  
ज्ञानसिद्धिक्रियायोगैः सेव्यमानश्च योगिभिः ।	206a  
ऋषिगन्धर्वसिद्धैश्च विहितं कारणं परम् ॥	206c  
कर्मयज्ञक्रियायोगैः सेव्यमानः सुरासुरैः ।	207a  
नित्यं कर्मफलैर्हीनं तमहं कारणं वदे ॥	207c  
स्थूलं सूक्ष्ममनौपम्यमग्राह्यं गुणगोचरम् ।	208a  
गुणहीनं गुणाध्यक्षं परं माहेश्वरं पदम् ॥	208c  
विश्वेशं कारणगुरुं लोकालोकान्तकारणम् ।	209a  
भूताभूतभविष्यच्च जनकं सर्वकारणम् ।	209c  
अक्षराक्षरमव्यक्तं विद्याविद्ये कृताकृते ।	210a  
धर्माधर्मौ यतः शक्र तमहं कारणं ब्रुवे ॥	210c  
प्रत्यक्षमिह देवेन्द्र पश्य लिङ्गं भगाङ्कितम् ।	211a  
देवदेवेन रुद्रेण सृष्टिसंहारहेतुना ॥	211c  
मात्रा पूर्वं ममाख्यातं कारणं लोकलक्षणम् ।	212a  
नास्ति चेशात्परं शक्र तं प्रपद्य यदीच्छसि ॥	212c  
प्रत्यक्षं ननु ते सुरेश विदितं संयोगलिङ्गोद्भवं त्रैलोक्यं सविकारनिर्गुणगणं ब्रह्मादिरेतोद्भवम् ।	213a  
यद्ब्रह्मेन्द्रहुताशविष्णुसहिता देवाश्च दैत्येश्वरा नान्यत्कामसहस्रकल्पितधियः शंसन्ति ईशात्परं ॥	213c  
तं देवं सचराचरस्य जगतो व्याख्यातवेद्योत्तमं कामार्थी वरयामि संयतमना मोक्षाय सद्यः शिवम्	213e  
हेतुभिर्वा किमन्यैस्तैरीशः कारणकारणम् ।	214a  
न शुश्रुम यदन्यस्य लिङ्गमभ्यर्चितं सुरैः ॥	114c  
कस्यान्यस्य सुरैः सर्वैर्लिङ्गं मुक्त्वा महेश्वरम् ।	215a  
अर्च्यतेऽर्चितपूर्वं वा ब्रूहि यद्यस्ति ते श्रुतिः ॥	215c  
यस्य ब्रह्म च विष्णुश्च त्वं चापि सहदैवतैः ।	216a  
अर्चयध्वं सदा लिङ्गं तस्माच्छ्रेष्ठतमो हि सः ॥	216c  
न पद्माङ्का न चक्राङ्का न वज्राङ्का यतः प्रजाः ।	217a  
लिङ्गाङ्का च भगाङ्का च तस्मान्माहेश्वरी प्रजा ॥	217c  
देव्याःकारणरूपभावजनिताः सर्वाभगाङ्काः स्त्रियो लिङ्गेनापि हरस्य सर्वपुरुषाः प्रत्यक्षचिह्नीकृताः ।	218a  
योऽन्यत्कारणमीश्वरात्प्रवदते देव्या च यन्नाङ्कितं त्रैलोक्ये सचराचरे स तु पुमान्बाह्यो भवेद्दुर्मतिः ॥	218c  
पुल्लिङ्गं सर्वमीशानं स्त्रीलिङ्गं विद्धि चाप्युमाम् ।	219a  
द्वाभ्यां तनुभ्यां व्याप्तं हि चराचरमिदं जगत् ॥]	219c  
तस्माद्वरमहं काङ्क्षे निधनं वाऽपि कौशिक ।	220a  
गच्छ वा तिष्ठ वा शक्र यथेष्टं बलसूदन ॥	220c  
काममेष वरो मेस्तु शापो वाऽथ महेश्वरात् ।	221a  
न चान्यां देवतां काङ्क्षे सर्वकामफलामपि ॥	221c  
एवमुक्त्वा तु देवेन्द्रं दुःखादाकुलितेन्द्रियः ।	222a  
न प्रसीदति मे देवः किमेतदिति चिन्तयन् ॥	222c  
अथापश्यं क्षणेनैव तमेवैरावतं पुनः ।	223a  
हंसकुन्देन्दुसदृशं मृणालरजतप्रभम् ॥	223c  
वृषरूपधरं साक्षात्क्षीरोदमिव सागरम् ।	224a  
कृष्णपुच्छं महाकायं मधुपिङ्गललोचनम् ॥	224c  
वज्रसारमयैः शृङ्गैर्निष्टप्तकनकप्रभैः ।	225a  
सुतीक्ष्णैर्मृदुरक्ताग्रैरुत्किरन्तमिवावनिम् ॥	225c  
जाम्बूनदेन दाम्ना च सर्वतः समलङ्कृतम् ।	226a  
सुवक्त्रखुरनासं च सुकर्णं सुकटीतटम् ।	226c  
सुपार्श्वं विपुलस्कन्धं सुरूपं चारुदर्शनम् ॥	226e  
ककुदं तस्य चाभाति स्कन्धमापूर्य धिष्ठितम् ।	227a  
तुषारगिरिकूटाभं सिताभ्रशिखरोपमम् ॥	227c  
तभास्थितश्च भगवान्देवदेवः सहोमया ।	228a  
अशोभत महादेवः पौर्णमास्यामिवोडुराट् ॥	228c  
\'किरीटं च जटाभारः सर्पाद्याभरणानि च ।	229a  
वज्रादिशूलमातङ्गगम्भीरस्मितमागतम् ॥\'	229c  
तस्य तेजोभवो वह्निः समेघः स्तनयित्नुमान् ।	230a  
सहस्रमिव सूर्याणां सर्वमापूर्य धिष्ठितः ॥	230c  
ईश्वरः सुमहातेजाः संवर्तक इवानलः ।	231a  
युगान्ते सर्वभूतानां दिधक्षुरिव चोद्यतः ॥	231c  
तेजसा तु तदा व्याप्तं दुर्निरीक्ष्यं समन्ततः ।	232a  
पुनरुद्विग्नहृदयः किमेतदिति चिन्तयम् ॥	232c  
मुहूर्तमिव तत्तेजो व्याप्य सर्वा दिशो दश ।	233a  
प्रशान्तं च क्षणेनैव देवदेवस्य मायया ॥	233c  
अथापश्यं स्थितं स्थाणुं भगवन्तं महेश्वरम् ।	234a  
\'सौरभेयगतं सौम्यं विधूममिव पावकम् ॥	234c  
प्रशान्तमनसं देवं त्रिनेत्रमपराजितम् ।	235a  
सहितं चारुसर्वाङ्ग्या पार्वत्या परमेश्वरम् ॥\'	235c  
नीलकण्ठं महात्मानमसक्तं तेजसां निधिम् ।	236a  
अष्टादशभुजं स्थाणुं सर्वाभरणभूषितम् ॥	236c  
शुक्लाम्बरधरं देवं शुक्लमाल्यानुलेपनम् ।	237a  
शुक्लध्वजमनाधृष्यं शुक्लयज्ञोपवीतिनम् ॥	237c  
गायद्भिर्नृत्यमानैश्च वादयद्भिश्च सर्वशः ।	238a  
वृतं पार्श्वचरैर्दिव्यैरात्मतुल्यपराक्रमैः ॥	238c  
बालेन्दुमुकुटं पाण्डुं शरच्चन्द्रमिवोदितम् ।	239a  
त्रिभिर्नेत्रैः कृतोद्योतं त्रिभिः सूर्यैरिवोदितैः ॥	239c  
\'सर्वविद्याधिपं देवं शरच्चन्द्रसमप्रभम् ।	240a  
नयनाह्लादसौम्योऽहमपश्यं परमेश्वरम् ॥\'	240c  
अशोभतास्य देवस्य माला गात्रे सितप्रभे ।	241a  
जातरूपमयैः पद्मैर्ग्रथिता रत्नभूषिता ॥	241c  
मूर्तिमन्ति तथाऽस्त्राणि सर्वतेजोमयानि च ।	242a  
मया दृष्टानि गोविन्द भवस्यामिततेजसः ॥	242c  
इन्द्रायुधसहस्राभं धनुस्तस्य महात्मनः ।	243a  
पिनाकमिति विख्यातं स च वै पन्नगो महान् ॥	243c  
सप्तशीर्षो महाकायस्तीक्ष्णदंष्ट्रो विषोल्वणः ।	244a  
ज्यावेष्टितमहाग्रीवः स्थितः पुरुषविग्रहः ॥	244c  
शरश्च सूर्यसङ्काशो दृष्टः पाशुपताह्वयः ।	245a  
\'सहस्रभुजजिह्वास्यो भीषणो नागविग्रह ॥	245c  
शङ्खशूलासिभिश्चैव पट्टसै रूपवान्स्थितः ।	246a  
येन च त्रिपुरं दग्धं सर्वदेवमयः शरः ॥	246c  
अद्वितीयमनिर्देश्यं सर्वभूतभयावहम् ।	247a  
सस्फुलिङ्गं महाकायं विसृजन्तमिवानलम् ॥	247c  
एकपादं महादंष्ट्रं सहस्रशिरसोदरम् ।	248a  
सहस्रभुजजिह्वाक्षमुद्गिरन्तमिवानलम् ॥	248c  
ब्राह्मान्नारायणाच्चैन्द्रादाग्नेयादपि वारुणात् ।	249a  
यद्विशिष्टं महाबाहो सर्वशस्त्रविघातनम् ॥	249c  
येन तत्त्रिपुरं दग्ध्वा क्षणाद्भस्मीकृतं पुरा ।	250a  
शरेणैकेन गोविन्द महादेवेन लीलया ॥	250c  
निर्दहेत च यत्कृत्स्नं त्रैलोक्यं सचराचरम् ।	251a  
महेश्वरभुजोत्सृष्टं निमेषार्धान्न संशयः ॥	251c  
नावध्यो यस्य लोकेऽस्मिन्ब्रह्मविष्णुसुरेष्वपि ।	252a  
तदहं दृष्टवांस्तत्र आश्चर्यमिदमुत्तमम् ॥	252c  
गुह्यमस्त्रवरं नान्यत्तत्तुल्यमधिकं हि वा ।	253a  
यत्तच्छूलमिति ख्यातं सर्वलोकेषु शूलिनः	253c  
दारयेद्द्यां मही कृत्स्नां शोषयेद्वा महोदधिम् ।	254a  
संहरेद्वा जगत्कृत्स्नं विसृष्टं शूलपाणिना ॥	254c  
यौवनाश्वो हतो येन मान्धाता सबलः पुरा ।	255a  
चक्रवर्ती महातेजास्त्रिलोकविजयी नृपः ॥	255c  
महाबलो महावीर्यः शक्रतुल्यपराक्रमः ।	256a  
करस्थेनैव गोविन्द लवणस्येह रक्षसः ॥	256c  
तच्छूलमतितीक्ष्णाग्रं सुभीमं रोमहर्षणम् ।	257a  
त्रिशिखां भ्रुकुटिं कृत्वा तर्जमानमिव स्थितम् ॥	257c  
विधूमं सार्चिषं कृष्णं कालसूर्यमिवोदितम् ।	258a  
सर्पहस्तमनिर्देश्यं पाशहस्तामिवान्तकम् ॥	258c  
दृष्टवानस्मि गोविन्द तदस्त्रं रुद्रसन्निधौ ।	259a  
परशुस्तीक्ष्णधारश्च दत्तो रामस्य यः पुराः ॥	259c  
महादेवेन तुष्टेन दत्तं भृगुसुताय च ।	260a  
कार्तवीर्यो हतो येन चक्रवर्ती महामृधे ॥	260c  
त्रिःसप्तकृत्वः पृथिवी येन निःक्षत्रिया कृता ।	261a  
जामदग्न्येन गोविन्द रामेणाक्लिष्टकर्मणा ॥	261c  
दीप्तधारः सुरौद्रास्यः सर्पकण्ठाग्रधिष्ठितः ॥	262a  
अभवच्छूलिनोऽभ्याशे दीप्तवह्निशतोपमः ।	262c  
असङ्ख्येयानि चास्त्राणि तस्य दिव्यानि धीमतः ।	263a  
प्राधान्यतो मयैतानि कीर्तितानि तवानघ ॥	263c  
सव्यदेशे तु देवस्य ब्रह्मा लोकपितामहः ।	264a  
दिव्यं विमानमास्थाय हंसयुक्तं मनोजवम् ॥	264c  
वामपार्श्वगतश्चापि तथा नारायणः स्थितः ।	265a  
वैनतेयं समारुह्य शङ्खचक्रगदाधरः ॥	265c  
स्कन्दो मयूरमास्थाय स्थितो देव्याः समीपतः ।	266a  
शक्तिघण्टे समादाय द्वितीय इव पावकः ॥	266c  
पुरस्ताच्चैव देवस्य नन्दिं पश्याम्यवस्थितम् ।	267a  
शूलं विष्टभ्य तिष्ठन्तं द्वितीयमिव शङ्करम् ॥	267c  
स्वायम्भुवाद्या मनवो भृग्वाद्या ऋषयस्तथा ।	268a  
शक्राद्या देवताश्चैव सर्व एव समभ्ययुः ॥	268c  
सर्वभूतगणाश्चैव मातरो विविधाः स्थिताः ।	269a  
तेऽभिवाद्य महात्मानं परिवार्य समन्ततः ॥	269c  
अस्तुवन्विविधैः स्तोत्रैर्महादेवं सुरास्तदा ।	270a  
\'जगन्मूर्ति महालिङ्गं तन्मध्ये स्फीतरूपिणम् ॥	270c  
ब्रह्मा भवं तदाऽस्तौवीद्रथन्तरमुदीरयन् ।	271a  
ज्येष्ठसाम्ना च देवेशं जगौ नारायणस्तदा ॥	271c  
गृणन्ब्रह्म परं शक्रः शतरुद्रियमुत्तमम् ।	272a  
ब्रह्मा नारायणश्चैव देवराजश्च कौशिकः ।	272c  
अशोभन्त महात्मानस्त्रयस्त्रय इवाग्नयः ॥	272e  
तेषां मध्यगतो देवो रराज भगवाञ्छिवः ।	273a  
शरदभ्रविनिर्मुक्तः परिधिस्थ इवांशुमान् ॥	273c  
अयुतानि च चन्द्रार्कानपश्यं दिवि केशव ।	274a  
ततोऽहमस्तुवं देवं स्तवेनानेन सुव्रत ॥	274c  
उपमन्युरुवाच ।	275  
नमो देवाधिदेवाय महादेवाय ते नमः ।	275c  
शक्ररूपाय शक्राय शक्रवेषधराय च ॥	276a  
नमस्ते वज्रहस्ताय पिङ्गलायारुणाय च ।	276c  
पिनाकपाणये नित्यं शङ्खशूलधराय च ॥ ।	277a  
नमस्ते कृष्णवासाय कृष्णकुञ्चितमूर्धज ।	277c  
कृष्णाजिनोत्तरीयाय कृष्णाष्टमिरताय च ॥	277c  
शुक्लवर्णाय शुक्लाय शुक्लाम्बरधराय च ।	278a  
शुक्लभस्मावलिप्ताय शुक्लकर्मरताय च ॥	278c  
नमोस्तु रक्तवर्णाय रक्ताम्बरधराय च ।	279a  
रक्तध्वजपताकाय रक्तस्रगनुलेपिने ॥	279c  
नमोस्तु पीतवर्णाय पीताम्बरधराय च ॥	280ac  
नमोस्तूच्छ्रितच्छत्राय किरीटवरधारिणे ।	281a  
अर्धहारार्दकेयूर अर्धकुण्डलकर्णिने ॥	281c  
नमः पवनवेगाय नमो देवाय वै नमः ।	282a  
सुरेन्द्राय मुनीन्द्राय महेन्द्राय नमोस्तु ते ॥	282c  
नमः पद्मार्धमालाय उत्पलैर्मिश्रिताय च ।	283a  
अर्धचन्दनलिप्ताय अर्धस्रगनुलेपिने ॥	283c  
नम आदित्यवक्त्राय आदित्यनयनाय च ।	284a  
नम आदित्यवर्णाय आदित्यप्रतिमाय च ॥	284c  
नमः सोमाय सौम्याय सौम्यवक्त्रधराय च ।	285a  
सौम्यरूपाय मुख्याय सौम्यदंष्ट्राविभूषिणे ॥	285c  
नमः श्यामाय गौराय अर्धपीतार्धपाण्डवे ।	286a  
नारीनरशरीराय स्त्रीपुंसाय नमोस्तु ते ॥	286c  
नमो वृषभवाहाय गजेन्द्रगमनाय च ।	287a  
दुर्गमाय नमस्तुभ्यमगम्यागमनाय च ॥	287c  
नमोस्तु गणनीताय गणवृन्दरताय च ।	288a  
गुणानुयातमार्गाय गणनित्यव्रताय च ॥	288c  
नमः श्वेताभ्रवर्णाय सन्ध्यारागप्रभाच य ।	289a  
अनुद्दिष्टामभिधानाय स्वरूपाय नमोस्तु ते ॥	289c  
नमो रक्ताग्रवासाय रक्तसूत्रधराय च ।	290a  
रक्तमालाविचित्राय रक्ताम्बरधराय च ॥	290c  
मणिभूषितमूर्धाय नमश्चन्द्रार्धभूषिणे ।	291a  
विचित्रमणिमूर्धाय कुसुमाष्टधराय च ॥	291c  
नमोऽग्निमुखनेत्राय सहस्रशशिलोचने ।	292a  
अग्निरूपाय कान्ताय नमोस्तु गहनाय च ॥	292c  
खचराय नमस्तुभ्यं गोचराभिरताय च ।	293a  
भूचराय भुवनाय अनन्ताय शिवाय च ॥	293c  
नमो दिग्वाससे नित्यमधिवाससुवाससे ।	294a  
नमो जगन्निवासाय प्रतिपत्तिसुखाय च ॥	294c  
नित्यमुद्बद्धमुकुटे महाकेयूरधारिणे ।	295a  
सर्पकण्ठोपहाराय विचित्राभरणाय च ॥	295c  
नमस्त्रिनेत्रनेत्राय सहस्रशतलोचने ।	296a  
स्त्रीपुंसाय नपुंसाय नमः साङ्ख्याय योगिने ॥	296c  
शंयोरभिस्रवन्ताय अथर्वाय नमोनमः ।	297a  
नमः सर्वार्तिनाशाय नमः शोकहराय च ॥	297c  
नमो मेघनिनादाय बहुमायाधराय च ।	298a  
बीजक्षेत्राभिपालाय स्रष्टाराय नमोनमः ॥	298c  
नमः सुरासुरेशाय विश्वेशाय नमोनमः ।	299a  
मनः पवनवेगाय नमः पवनरूपिणे ॥	299c  
नमः काञ्चनमालाय गिरिमालाय वै नमः ।	300a  
नमः सुरारिमालाय चण्डवेगाय वै नमः ॥	300c  
ब्रह्मशिरोपहर्ताय महिषघ्नाय वै नमः ।	301a  
नमः स्त्रीरूपधाराय यज्ञविध्वंसनाय च ॥	301c  
नमस्त्रिपुरहर्ताय यज्ञविध्वंसनाय च ।	302a  
नमः कामाङ्गनाशाय कालदण्डधराय च ॥	302c  
नमः स्कन्दविशाखाय ब्रह्मदण्डाय वै नमः ।	303a  
नमो भवाय शर्वाय विश्वरूपाय वै नमः ॥	303c  
ईशानाय भवघ्नाय नमोस्त्वन्धकघातिने ।	304a  
नमो विश्वाय मायाय चिन्त्याचिन्त्याय वै नमः ॥	304c  
त्वं नो गतिश्च श्रेष्ठश्च त्वमेव हृदयं तथा ।]	305a  
त्वं ब्रह्मा सर्वदेवानां रुद्राणां नीललोहितः ॥	305c  
आत्मा च सर्वभूतानां साङ्ख्ये पुरुष उच्यते ।	306a  
ऋषभस्त्वं पवित्राणां योगिनां निष्कलः शिवः ॥	306c  
गृहस्थस्त्वमाश्रमिणामीश्वराणां महेश्वरः ।	307a  
कुबेरः सर्वयक्षाणां क्रतूनां विष्णुरुच्यते ॥	307c  
पर्वतानां भवान्मेरुर्नक्षत्राणां च चन्द्रमाः ।	308a  
वसिष्ठस्त्वमृषीणां च ग्रहाणां सूर्य उच्यते ॥	308c  
आरण्यानां पशूनां च सिंहस्त्वं परमेश्वरः ।	309a  
ग्राम्याणां गोवृषश्चासि भवाल्ँलोकप्रपूजितः ॥	309c  
आदित्यानां भवान्विष्णुर्वसूनां चैव पावकः ।	310a  
पक्षिणां वैनतेयस्त्वमनन्तो भुजगेषु च ॥	310c  
सामवेदश्च वेदानां यजुषां शतरुद्रियम् ।	311a  
सनत्कुमारो योगानां साङ्ख्यानां कपिलो ह्यसि ॥	311c  
शक्रोसि मरुतां देव पितॄणां हव्यवाडसि ॥	312a  
ब्रह्मलोकश्च लोकानां गतीनां मोक्ष उच्यसे ॥	312c  
क्षीरोदः सागराणां च शैलानां हिमवान्गिरिः ।	313a  
वर्णानां ब्राह्मणश्चासि विप्राणां दीक्षितो द्विजः ॥	313c  
आदिस्त्वमसि लोकानां संहर्ता काल एव च	314a  
यच्चान्यदपि लोके वै सर्वतेजोधिकं स्मृतम् ।	314c  
तत्सर्वं भगवानेव इति मे निश्चिता मतिः ॥	314e  
नमस्ते भगवन्देव नमस्ते भक्तवत्सलः ।	315a  
योगेश्वर नमस्तेऽस्तु नमस्ते विशवसम्भव ॥	315c  
प्रसीद मम भक्तस्य दीनस्य कृपणस्य च ।	316a  
अनैश्वर्येण युक्तस्य गतिर्भव सनातन ॥	316c  
यच्चापराधं कृतवानज्ञात्वा परमेश्वर ।	317a  
मद्भक्त इति देवेश तत्सर्वं क्षन्तुमर्हसि ॥	317c  
मोहितश्चास्मि देवेश त्वया रूपविपर्ययात् ।	318a  
नार्घ्यं तेन मया दत्तं पाद्यं चापि महेश्वर ॥	318c  
एवं स्तुत्वाऽहमीशानं पाद्यमर्घ्यं च भक्तितः ।	319a  
कृताञ्जलिपुटो भूत्वा सर्वं तस्मै न्यवेदयम् ॥	319c  
ततः शीताम्बुसंयुक्ता दिव्यगन्धसमन्विता ।	320a  
पुष्पवृष्टिः शुभा तात पपात मम मूर्धनि ॥	320c  
दुन्दुभिश्च तदा दिव्यस्ताडितो देवकिङ्करैः ।	321a  
ववौ च मारुतः पुण्यः शुचिगन्धः सुखावहः ॥	321c  
ततः प्रीतो महादेवः सपत्नीको वृषध्वजः ।	322a  
अब्रवीत्त्रिदशांस्तत्र हर्षयन्निव मां तदा ॥	322c  
पश्यध्वं त्रिदशाः सर्वे उपमन्योर्महात्मनः ।	323a  
मयि भक्तिं परां नित्यमेकभावादवस्थिताम् ॥	323c  
एवमुक्तास्तदा कृष्ण सुरास्ते शूलपाणिना ।	324a  
ऊचुः प्राञ्जलयः सर्वे नमस्कृत्वा वृषध्वजम् ॥	324c  
भगवन्देवदेवेश लोकनाथ जगत्पते ।	325a  
लभतां सर्वकामेभ्यः फलं त्वत्तो द्विजोत्तमः ॥	325c  
एवमुक्तस्ततः शर्वः सुरैर्ब्रह्मादिभिस्तथा ।	326a  
आह मां भगवानीशः प्रहसन्निव शङ्करः ॥	326c  
भगवानुवाच ।	327  
वत्सोपमन्यो तुष्टोस्मि पश्य मां मुनिपुङ्गव ।	327a  
दृढभक्तोसि विप्रर्षे मया जिज्ञासितो ह्यसि ॥	327c  
अनया चैव भक्त्या ते अत्यर्थं प्रीतिमानहम् ।	328a  
तस्मात्सर्वान्ददाम्यद्य कामांस्तव यथोप्सितान् ॥	328c  
एवमुक्तस्य चैवाथ महादेवेन धीमता ।	329a  
हर्षादश्रूण्यवर्तन्त रोमहर्षस्त्वजायत ॥	329c  
अब्रवं च तदा देव हर्षगद्गदया गिरा ।	330a  
जानुभ्यामवनीं गत्वा प्रणम्य च पुनःपुनः ॥	330c  
अद्य जातो ह्यहं देव सफलं जन्म चाद्य मे ।	331a  
यन्मे साक्षान्महादेवः प्रसन्नस्तिष्ठतेऽग्रतः ॥	331c  
यं न पश्यन्ति चैवाद्धा देवा ह्यमितविक्रमम् ।	332a  
तमहं दृष्टवान्देवं कोऽन्यो धन्यतरो मया ॥	332c  
एवं ध्यायन्ति विद्वांसः परं तत्त्वं सनातनम् ।	333a  
तद्विशेषमतिख्यातं यदजं ज्ञानमक्षरम् ॥	333c  
स एष भगवान्देवः सर्वसत्त्वादिरव्ययः ।	334a  
सर्वतत्त्वविधानज्ञः प्रधानपुरुषः परः ॥	334c  
योऽसृजद्दक्षिणादङ्गाद्ब्रह्माणं लोकसम्भवम् ।	335a  
वामपार्श्वात्तथा विष्णुं लोकरक्षार्थमीश्वरः ॥	335c  
युगान्ते चैव सम्प्राप्ते रुद्रमीशोऽसृजत्प्रभुः ।	336a  
स रुद्रः संहरन्कृत्स्नं जगत्स्थावरजङ्गमम् ॥	336c  
कालो भूत्वा परं ब्रह्म याति संवर्तकानलः ।	337a  
युगान्ते सर्वभूतानि ग्रसन्निव व्यवस्थितः ॥	337c  
एष देवो महादेवो जगत्सृष्ट्वा चराचरम् ।	338a  
कल्पान्ते चैव सर्वेषां स्मृतिमाक्षिप्य तिष्ठति ॥	338c  
सर्वगः सर्वभूतात्मा सर्वभूतभवोद्भवः ।	339a  
आस्ते सर्वगतो नित्यमदृश्यः सर्वदैवतैः ॥	339c  
यदि देयो वरो मह्यं यदि तुष्टोऽसि मे प्रभो ।	340a  
भक्तिर्भवतु मे नित्यं त्वयि देव सुरेश्वर ॥	340c  
अतीतानागतं चैव वर्तमानं च यद्विभो ।	341a  
जानीयामिति मे बुद्धिः प्रसादात्सुरसत्तम ॥	341c  
क्षीरोदनं च भुञ्जीयामक्षयं सह बान्धवैः ।	342a  
आश्रमे च सदाऽस्माकं सान्निध्यं परमस्तु ते ॥	342c  
एवमुक्तः स मां प्राह भगवाल्ँलोकपूजितः ।	343a  
महेश्वरो महातेजाश्चराचरगुरुः शिवः ॥	343c  
श्रीभगवानुवाच ।	344  
अजरश्चामरश्चैव भव त्वं दुःखवर्जितः ।	344a  
यशस्वी तेजसा युक्तो दिव्यज्ञानसमन्वितः ॥	344c  
ऋषीणामभिगम्यश्च मत्प्रसादाद्भविष्यसि ।	345a  
शीलवान्गुणसम्पन्नः सर्वज्ञः प्रियदर्शनः ॥	345c  
अक्षयं यौवनं तेऽस्तु तेजश्चैवानलोपमम् ।	346a  
क्षीरोदः सागरश्चैव यत्र यत्रेच्छसि प्रियम् ॥	346c  
तत्र ते भविता कामं सान्निध्यं पयसोनिधेः ।	347a  
क्षीरोदनं च भुङ्क्ष्व त्वममृतेन समन्वितम् ॥	347c  
बन्धुभिः सहितः कल्पं ततो मामुपयास्यसि ।	348a  
अक्षया बान्धवाश्चैव कुलं गोत्रं च ते सदा ॥	348c  
भविष्यति द्विजश्रेष्ठ मयि भक्तिश्च शाश्वती ।	349a  
सान्निध्यं चाश्रमे नित्यं करिष्यामि द्विजोत्तम ॥	349c  
तिष्ठ वत्स यथाकामं नोत्कण्ठां च करिष्यति ।	350a  
स्मृतस्त्वया पुनर्विप्र करिष्यामि च दर्शनम् ॥	350c  
एवमुक्त्वा स भगवान्सूर्यकोटिसमप्रभः ।	351a  
ईशानः स वरान्दत्त्वा तत्रैवान्तरधीयत ॥	351c  
एवं दृष्टो मया कृष्ण देवदेवः समाधिना ।	352a  
तदवाप्तं च मे सर्वं यदुक्तं तेन धीमता ॥	352c  
प्रत्यक्षं चैव ते कृष्ण पश्य सिद्धान्व्यवस्थितान् ।	353a  
ऋषीन्विद्याधरान्यक्षान्गन्धर्वाप्सरसस्तथा ॥	353c  
पश्य वृक्षलतागुल्मान्सर्वपुष्पफलप्रदान् ।	354a  
सर्वर्तुकुसुमैर्युक्तान्सुखपत्रान्सुगन्धिनः ॥	354c  
सर्वमेतन्महाबाहो दिव्यभावसमन्वितम् ।	355a  
प्रसादाद्देवदेवस्य ईश्वरस्य महात्मनः ॥	355c  
वासुदेव उवाच ।	356  
एतच्छ्रुत्वा वचस्तस्य प्रत्यक्षमिव दर्शनम् ।	356a  
विस्मयं परमं गत्वा अब्रवं तं महामुनिम् ॥	356c  
धन्यस्त्वमसि विप्रेन्द्र कस्त्वदन्योस्ति पुण्यकृत् ।	357a  
यस्य देवाधिदेवस्ते सान्निध्यं कुरुतेऽऽश्रमे ॥	357c  
अपि तावन्ममाप्येवं दद्यात्स भगवाञ्शिवः ।	358a  
दर्शं मुनिशार्दूल प्रसादं चापि शङ्करः ॥	358c  
उपमन्युरुवाच ।	359  
[द्रक्ष्यसे पुण्डरीकाक्ष महादेवं न संशयः ।	359a  
अचिरेणैव कालेन यथा दृष्टो मयाऽनघ ॥	359c  
चक्षुषा चैव दिव्येन पश्याम्यमितविक्रमम् ।	360a  
षष्ठे मासि महादेवं द्रक्ष्यसे पुरुषोत्तम ॥	360c  
षोडशाष्टौ वरांश्चापि प्राप्स्यसि त्वं महेश्वरात् ।	361a  
सपत्नीकाद्यदुश्रेष्ठ सत्यमेतद्ब्रवीमि ते ॥	361c  
अतीतानागतं चैव वर्तमानं च नित्यशः ।	362a  
विदितं मे महाबाहो प्रसादात्तस्य धीमतः ॥]	362c  
एतान्सहस्रशश्चान्यान्समनुध्यातवान्हरः ।	363a  
कस्मात्प्रसादं भगवान्न कुर्यात्तव माधव ॥	363c  
त्वादृशेन हि देवानां श्लाघनीय समागमः ।	364a  
ब्रह्मणअयेनानृशंसेन श्रद्दधानेन चाप्युत ।	364c  
जप्यं तु ते प्रदास्यामि येन द्रक्ष्यसि शङ्करम् ॥	364e  
श्रीकृष्ण उवाच ।	365  
अब्रवं तमहं ब्रह्मन्त्वत्प्रसादान्महामुने ।	365a  
द्रक्ष्ये दितिजसङ्घानां मर्दनं त्रिदशेश्वरम् ॥	365c  
एवं कथयतस्तस्य महादेवाश्रितां कथाम् ।	366a  
दिनान्यष्टौ ततो जग्मुर्मुहूर्तमिव भारत ॥	366c  
दिनेऽष्टमे तु विप्रेणि दीक्षितोऽहं यथाविधि ।	367a  
दण्डी मुण्डी कुशी चीरि घृताक्तो मेखलीकृतः ॥	367c  
मासमेकं फलाहारो द्वितीयं सलिलाशनः ।	368a  
तृतीयं च चतुर्थं च पञ्चमं चानिलानशः ॥	368c  
एकपादेन तिष्ठंश्च ऊर्ध्वबाहुरतन्द्रितः ।	369a  
तेजः सूर्यसहस्रस्य अपश्यं दिवि भारत ॥	369c  
तस्य मध्यगतं चापि तेजसः पाण्डुनन्दन ।	370a  
इन्द्रायुधपिनद्धाङ्गं विद्युन्मालागवाक्षकम् ।	370c  
नीलसैलचयप्रख्यं बलाकाभूषिताम्बरम् ॥	370e  
तत्र स्थितश्च भगवान्देव्या सह महाद्युतिः ।	371a  
तपसा तेजसा कान्त्या दीप्तया सह भार्यया ॥	371c  
रराज भगवांस्तत्र देव्या सह महेश्वरः ।	372a  
सोमेन सहितः सूर्यो यथा मेघस्थितस्तथा ॥	372c  
संहृष्टरोमा कौन्तेय विस्मयोत्फुल्ललोचनः ।	373a  
अपश्यं देवसङ्घानां गतिमार्तिहरं हरम् ॥	373c  
किरीटिनं गदिनं शूलपाणिं व्याघ्राजिनं जटिलं दण्डपाणिम् ।	374a  
पिनाकिनं वज्रिणं तीक्ष्णदंष्ट्रं शुभाङ्गदं व्यालयज्ञोपवीतम् ॥	374c  
दिव्यां मालामुरसाऽनेकवर्णां समुद्वहन्तं गुल्फदेशावलम्बाम् ।	375a  
चन्द्रं यथा परिविष्टं ससन्ध्यं वर्षात्यये तद्वदपश्यमेनम् ॥	375c  
प्रमथानां गणैश्चैव समन्तात्परिवारितम् ।	376a  
शरदीव सुदुष्प्रेक्ष्यं परिविष्टं दिवाकरम् ॥	376c  
एकादशशतान्येवं रुद्राणां वृषवाहनम् ।	377a  
अस्तुवं नियतात्मानं कर्मभिः शुभकर्मिणम् ॥	377c  
आदित्या वसवः साध्या विश्वेदेवास्तथाऽश्विनौ ।	378a  
विश्वाभिः स्तुतिभिर्देवं विश्वदेवं समस्तुवन् ॥	378c  
शतक्रतुश्च भगवान्विष्णुश्चादितिनन्दनौ ।	379a  
ब्रह्मा रथन्तरं साम ईरयन्ति भवान्तिके ॥	379c  
योगीश्वराः सुबहवो योगदं पितरं गुरुम् ।	380a  
ब्रह्मर्षयश्च ससुतास्तथा देवर्षयश्च वै ॥	380c  
पृथिवीं चान्तरिक्षं च नक्षत्राणि ग्रहास्तथा ।	381a  
मासार्धमासा क्रतवो रात्रिः संवत्सराः क्षणाः ॥	381c  
मुहूर्ताश्च निमेषाश्च तथैव युगपर्ययाः ।	382a  
दिव्या राजन्नमस्यन्ति विद्याः सत्वविदस्तथा ॥	382c  
सनत्कुमारो देवाश्च इतिहासास्तथैव च ।	383a  
मरीचिरङ्गिरा अत्रिः पुलस्त्यः पुलहः क्रतुः ॥	383c  
मनवः सप्त सोमश्च अर्थवा सबृहस्पतिः ।	384a  
भृगुर्दक्षः कश्यपश्च वसिष्ठः काश्य एव च ॥	384c  
छन्दांसि दीक्षा यज्ञाश्च दक्षिणाः पावको हविः ।	385a  
यज्ञोपगानि द्रव्याणि मूर्तिमन्ति युधिष्ठिर ॥	385c  
प्रजानां पालकाः सर्वे सरितः पन्नगा नगाः ।	386a  
देवानां मातरः सर्वादेवपत्न्य सकन्यकाः ॥	386c  
सहस्राणि मुनीनां च अयुतान्यर्बुदानि च ।	387a  
नमस्यन्ति प्रभुं शान्तं पर्वताः सागरा दिशः ॥	387c  
गन्धर्वाप्सरसश्चैव गीतवादित्रकोविदाः ।	388a  
दिव्यतालेषु गायन्तः स्तुवन्ति भवमद्भुतम् ॥	388c  
विद्याधरा दानवाश्च गुह्यका राक्षसास्तथा ।	389a  
सर्वाणि चैव भूतानि स्तावराणि चराणि च ।	389c  
नमस्यन्ति महाराज वाङ्मनःकर्मभिर्विभुम् ॥	390a  
पुरस्ताद्धिष्ठितः शर्वो ममासीस्त्रिदशेश्वरः ॥	390c  
पुरस्तद्धिष्ठितं दृष्ट्वा ममेशानं च भारत ।	391a  
सप्रजापतिशक्रान्तं जगन्मामभ्युदैक्षत ॥	391c  
ईक्षितुं च महादेवं न मे शक्तिरभूत्तदा ।	392a  
ततो मामब्रवीद्देवः पश्य कृष्ण वदस्व च ॥	392c  
त्वया ह्याराधितश्चाहं शतशोऽथ सहस्रशः ।	393a  
त्वत्समो नास्ति मे कश्चित्त्रिषु लोकषु वै प्रियः ॥	393c  
शिरसा वन्दिते देवे देवी प्रीता ह्युमा तदा ।	394a  
ततोऽहमब्रुवं स्थाणुं स्तुतं ब्रह्मादिभिः सुरैः ॥	394c  
कृष्ण उवाच ।	395  
नमोस्तु ते शाश्वत सर्वयोने ब्राह्माधिपं त्वामृषयो वदन्ति ।	395a  
तपश्च सत्वं च रजस्तमश्चत्वामेव सत्यं च वदन्ति सन्तः ॥	395c  
त्वं वै ब्रह्मा च रुद्रश्च वरुणोऽग्निर्मनुर्भवः ।	396a  
धाता त्वष्टा विधाता च त्वं प्रभुः सर्वतोमुखः ॥	396c  
त्वत्तो जातानि भूतानि स्थावराणि चराणि च ।	397a  
त्वया सृष्टमिदं कृत्स्नं त्रैलोक्यं सचराचरम् ॥	397c  
यानीन्द्रियाणीह मनश्च कृत्स्नं ये वायवः सप्त तथैव चाग्नयः ।	398a  
ये देवसंस्थास्तव देवताश्च तस्मात्परं त्वामृषयो वदन्ति ॥	398c  
वेदाश्च यज्ञाः सोमश्च दक्षिणा पावको हविः ।	399a  
यज्ञोपगं च यत्किञ्चिद्भगवांस्तदसंशयम् ॥	399c  
इष्टं दत्तमधीतं व्रतानि नियमाश्च ये ।	400a  
ह्रीः कीर्तिः श्रीर्द्युतिस्तुष्टिः सिद्धिश्चैव तदर्पणी ॥	400c  
कामः क्रोधो भयं लोभो मदः स्तम्भोथ मत्सरः ।	401a  
आधयो व्याधयश्चैव भगवंस्तनवस्तव ॥	401c  
कृतिर्विकारः प्रणयः प्रधानं बीजमव्ययम् ।	402a  
मनसः परमा योनिः प्रभावश्चापि शाश्वतः ॥	402c  
अव्यक्तः पावनोऽचिन्त्यः सहस्रांशुर्हिरण्मयः ।	403a  
आदिर्गणानां सर्वेषां भवान्वैजीविताश्रयः ॥	403c  
महानात्मा मतिर्ब्रह्मा विश्वः शम्भुः स्वयम्भुवः ।	404a  
बुद्धिः प्रज्ञोपलब्धिश्च संवित्ख्यातिर्धृतिः स्मृतिः ॥	404c  
पर्यायवाचकैः शब्दैर्महानात्मा विभाव्यते ।	405a  
त्वां बुद्ध्वा ब्राह्मणो वेदात्प्रमोहं विनियच्छति ॥	405c  
हृदयं सर्वभूतानां क्षेत्रज्ञस्त्वमृषिस्तुतः ॥	406ac  
सर्वतः पाणिपादस्त्वं सर्वतोक्षिशिरोमुखः ।	407a  
सर्वतः श्रुतिमाल्ँलोके सर्वमावृत्य तिष्ठसि ॥	407c  
फलं त्वमसि दिग्मांशोर्निमेषादिषु कर्मसु ।	408a  
त्वं वै प्रभार्चिः पुरुषः सर्वस्य हृदि संश्रितः ।	408c  
अणिमा महिमा प्राप्तिरीशानो ज्योतिरव्ययः ॥	408e  
त्वयि बुद्धिर्मतिर्लोकाः प्रपन्नाः संश्रिताश्च ये ।	409a  
ध्यानिनो नित्ययोगाश्च सत्यसत्वा जितेन्द्रियाः ॥	409c  
यस्त्वां ध्रुवं वेदयते गुहाशयं प्रभुं पुराणं पुरुषं विश्वरूपम् ।	410a  
हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति ॥	410c  
विदित्वा सप्त सूक्ष्माणि षडङ्गं त्वां च मूर्तितः ।	411a  
प्रधानविधियोगस्थस्त्वामेव विशते बुधः ॥	411c  
एवमुक्ते मया पार्थ भवे चार्तिविनाशने ।	412a  
चराचरं जगत्सर्गं सिंहनादं तदाऽकरोत् ॥	412c  
तं विप्रसङ्घाश्च सुरासुराश्च नागाः पिशाचाः पितरो वयांसि ।	413a  
रक्षोगणा भूतगणाश्च सर्वेमहर्षयश्चैव तदा प्रणेमुः ॥	413c  
मम मूर्ध्नि च दिव्यानां कुसुमानां सुगन्धिनाम् ।	414a  
राशयो निपतन्ति स्म वायुश्च सुसुखो ववौ ॥	414c  
निरीक्ष्य भगवान्देवीं ह्युमां मां च जगद्धितः ।	415a  
शतक्रतुं चाभिवीक्ष्य स्वयं मामाह शङ्करः ॥	415c  
विद्मः कृष्ण परां भक्तिमस्मासु तव शत्रुहन् ।	416a  
क्रियतामात्मनः श्रेयः प्रीतिर्हि त्वयि मे परा ॥	416c   
वृणीष्वाष्टौ वरान्कृष्ण दाताऽस्मि तव सत्तम ।	417a  
ब्रूहि यादवशार्दूल यानिच्छसि सुदुर्लभान् ॥ ॥	417c  
	
इति श्रीमन्महाभारते अनुशासनपर्वणि दानधर्मपर्वणि पञ्चचत्वारिंशोऽध्यायः ॥ 45 ॥

13-45-2 शिवाय विष्णुरूपायेति झ.पाठः ॥ 13-45-3 तण्डिना ब्रह्मयोनिनेति झ.पाठः ॥ 13-45-18 ते त्वया ॥ 13-45-21 यज्ञवाहा इति छन्दसामेव विशेषणम् । छन्दांसि वै देवेभ्यो हव्यमूढ्वेति ब्राह्मणात् तेषां यज्ञवाहत्वसिद्धिः । स्तोभाः सामपूरणान्यक्षराणि हुम्मा इत्यादीनि ॥ 13-45-25 नरेन्द्रपुत्रीं ऋक्षराजस्य जाम्बवतो दुहितरम् ॥ 13-45-26 अभ्यनुज्ञाय स्थितं मामिति शेषः । अथोचतुरित्यर्धः ॥ 13-45-33 भस्मराशिभिरिति भस्मच्छन्नैरग्निभिः ॥ 13-45-40 सम्प्रक्षालैः मैत्र्यादिभिश्चित्तशोधनं कुर्वद्भिः ॥ 13-45-41 गोचारिणो गोवन्मुखेनैव चरन्तो हस्तव्यापारशून्या इत्यर्थः । मरीचिपाश्चन्द्ररश्मि पानेनैव जीवन्तः ॥ 13-45-47 नियमाः अम्बुपानादयस्तैरेवाम्बुपैः क्षीरपैरित्यादिनामभिः ख्यातैः । प्रविशन्नेवापश्यमुपमन्युमिति शेषः ॥ 13-45-58 समानां संवत्सराणामर्बुदं समार्बुदम् ॥ 13-45-59 प्रहस्य मन्दारनाम्नः ॥ 13-45-60 भगवता महादेवेन ॥ 13-45-61 उत्पादितं तस्यैव दैत्यस्य हननार्थम् ॥ 13-45-63 जीर्णं जीर्णतृणवद्व्यर्थमित्यर्थः ॥ 13-45-64 वरदत्तस्य सर्वशस्त्रावध्यस्त्वं भवेति दत्तवरस्य ॥ 13-45-77 सप्तकपालेन त्र्यम्बकदैवत्येन हेतुना । देवैः सप्तकपालेन रुद्रमिष्ट्वा आपो निर्मिता इत्यर्थः ॥ 13-45-78 रुद्रप्रसादाज्जनयामासेति शेषः ॥ 13-45-81 मुसलेष्वयोग्रेषु काष्ठकीलेषु ॥ 13-45-82 चरुद्रः चरोर्द्रवः मण्ड इति यावत् । चरुशब्दपूर्वाद्द्रवतेरन्येभ्योपि दृश्यत इति डः । भर्तारं विनापि चरुद्रवपानमात्रेण तव पुत्रो भविष्यतीत्यर्थः ॥ 13-45-96 धूम्रश्चापि ममानुज इति ट.थ.पाठः ॥ 13-45-109 पावनानां पवनाशिनाम् । वनाशानां अब्भक्षाणाम् ॥ 13-45-112 प्रवद्य प्रपन्नो भव ॥ 13-45-118 दुराधारः मनसि धर्तुमशक्यः 13-45-126 प्रवालाङ्कुरभूषणो वसन्तस्तेन कालोप्ययमेवेत्यर्थः 13-45-139 भूधरः शेषनागः ॥ 13-45-146 सर्ववासकः सर्वस्याच्छादकः 13-45-161 अभवं सन्धिरार्षः ॥ 13-45-165 भावा मैव । भवानि भूयासम् ॥ 13-45-168 अनार्जवं वक्रम् । युगं कलियुगम् ॥ 13-45-174 असारं नास्ति सारो यस्मादन्यस्तम् ॥ 13-45-177 ईशे ईशस्य । भवने सत्तायाम् । को हेतुः का युक्तिः । ईशसत्त्वे प्रमाणं नास्तीत्यर्थः ॥ 13-45-271 रथन्तरज्येष्ठे सामनी ॥ 13-45-278 शुक्लं कर्म हिंसारहितो ध्यानादिधर्मः ॥ 13-45-283 मिश्रिताय मिश्रितमालाय ॥ 13-45-295 मुकुटे मुकुटाय ॥ 13-45-296 त्रीणि नेत्राणीव नेत्राणि लोकयात्रानिर्वाहकाण्यग्निचन्द्रसूर्याख्यानि नेत्राणि यस्य तस्यै त्रिनेत्रनेत्राय । लोचने लोचनाय ॥ 13-45-298 स्रष्टाराय औणादिकः सृजेस्तारन् । स्रष्ट्रे इत्यर्थः ॥ 13-45-304 मायाय मायाविने ॥ 13-45-325 कामेभ्यः कामान् काम्यमानान् अर्थान् ॥ 13-45-333 षड्विंशकमिति ख्यातमिति ट.थ.पाठः ॥ 13-45-336 तं त्वां प्रणम्य शिरसा प्रसाद्य प्रार्थये प्रभो इति ट.थ.पाठः ॥ 13-45-375 परिविष्टं परिवेषवन्तम् ॥
