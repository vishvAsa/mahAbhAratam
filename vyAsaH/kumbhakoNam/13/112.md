श्रीः
अध्यायः 112

भीष्मेण युधिष्ठिरम् प्रति गोसामान्योत्पत्तिप्रकारकथनपूर्वकं कपिलोत्पत्तिप्रकारकथनम् ॥ 1 ॥

वैशम्पायन उवाच 	001  
ततो युधिष्ठिरे राजा भूयः शान्तनवं नृपम् ।	001a  
गोदानविस्तरं धीमान्पप्रच्छ विनयान्वितः ॥	001c  
गोप्रदानगुणान्सम्यक् पुनर्मे ब्रूहि भारत ।	002a  
न हि तृप्याम्यहं वीर शृण्वानोऽमृतमीदृशम् ॥	002c  
इत्युक्तो धर्मराजेन तदा शान्तनवो नृपः ।	003a  
सम्यगाह गुणांस्तस्मै गोप्रदानस्य केवलान् ॥	003c  
भीष्म उवाच 	004  
वत्सलां गुणसम्पन्नां तरुणीं वस्त्रसंयुताम् ।	004a  
दत्त्वेदृशीं गां विप्राय सर्वपापैः प्रमुच्यते ॥	004c  
असुर्या नाम ते लोका गां दत्त्वा तान्न गच्छति ।	005a  
पीतोदकां जग्धतृणां नष्टक्षीरां निरिन्द्रियाम् ||	005c  
जरारोगोपसम्पन्नां जीर्णां वापीमिवाजलाम् ।	006a  
दत्त्वा तमः प्रविशति द्विजं क्लेशेन योजयेत् ॥	006c  
रुष्टा दुष्टा व्याधिता दुर्बला वा नो दातव्या याश्च मूल्यैरदत्तैः ।	007a  
क्लेशैर्विप्रं योऽफलैः संयुनक्ति तस्याऽवीर्याश्चाफलाश्चैव लोकाः ॥	007c  
बलान्विताः शीलवीर्योपपन्नाः सर्वे प्रशंसन्ति सुगन्धवत्यः ।	008a  
यथा हि गङ्गा सरितां वरिष्ठा तथाऽर्जुनीनां कपिला वरिष्ठा ॥	008e  
युधिष्ठिर उवाच 	009  
कस्मात्समाने बहुलाप्रदाने सद्भिः प्रशस्तं कपिलाप्रदानम् ।	009a  
विशेषमिच्छामि महाप्रभावं श्रोतुं समर्थोस्मि भवान्प्रवक्तुम् ॥	009c  
भीष्म उवाच 	010  
वृद्धानां ब्रुवतां श्रुत्वा कपिलानामथोद्भवम् ।	010a  
वक्ष्यामि तदशेषेण रोहिण्यो निर्मिता यथा ॥	010c  
प्रजाः सृजेति चादिष्टः पूर्वं दक्षः स्वयम्भुवा ।	011a  
नासृजद्वृत्तिमेवाग्रे प्रजानां हितकाम्यया ॥	011c  
यथा ह्यमृतमाश्रित्य वर्तयन्ति दिवौकसः ।	012a  
तथा वृत्तिं समाश्रित्य वर्तयन्ति प्रजा विभो ॥	012c  
अचरेभ्यश्च भूतेभ्यश्चराः श्रेष्ठास्ततो नराः ।	013a  
ब्राह्मणाश्च ततः श्रेष्ठास्तेषु यज्ञाः प्रतिष्ठिताः ॥	013c  
यज्ञैराप्यायते सोमः स च गोषु प्रतिष्ठितः ।	014a  
ताभ्यो देवाः प्रमोदन्ते प्रजानां वृत्तिरासु च ॥	014c  
ततः प्रजासु सृष्टासु दक्षाद्यैः क्षुधिताः प्रजाः ।	015a  
प्रजापतिमुपाधावन्विनिश्चित्य चतुर्मुखम् ॥	015c  
प्रजातान्येव भूतानि प्राक्रोशन्वृत्तिकाङ्क्षया ।	016a  
वृत्तिदं चान्वपद्यन्त तृषिताः पितृमातृवत् ॥	016c  
इतीदं मनसा गत्वा प्रजासर्गार्थमात्मनः ।	017a  
प्रजापतिर्बलाधानममृतं प्रापिबत्तदा ।	017c  
शंसतस्तस्य तृप्तिं तु गन्धात्सुरभिरुत्थिता ॥	017e  
मुखजा साऽसृजद्धातुः सुरभिर्लोकमातरम् ।	018a  
दर्शनीयरसं वृत्तिं सुरभिं मुखजां सुताम् ॥	018c  
साऽसृजत्सौरभेयीस्तु सुरभिर्लोकमातृकाः ।	019a  
सुवर्णवर्णाः कपिलाः प्रजानां वृत्तिधेनवः ॥	019c  
तासाममृतवृत्तीनां क्षरन्तीनां समन्ततः ।	020a  
बभूवामृतजः फेनः स्रवन्तीनामिवोर्मिजः ॥	020c  
स वत्समुखविभ्रष्टो भवस्य भुवि तिष्ठतः ।	021a  
शिरस्यवापतत्क्रुद्धः स तदैक्षत च प्रभुः ।	021c  
ललाटप्रभवेणाक्ष्णा रोहिणीं प्रदहन्निव ॥	021e  
तत्तेजस्तु ततो रौद्रं कपिलां गां विशाम्पते ।	022a  
नानावर्णत्वमनयन्मेघानिव दिवाकरः ॥	022c  
यास्तु तस्मादपक्रम्य सोममेवाभिसंश्रिताः ।	023a  
यथोत्पन्नाः स्ववर्णस्था न नीताश्चान्यवर्णताम् ॥	023c  
अथ क्रुद्धं महादेवं प्रजापतिरभाषत ।	024a  
अमृतेनावसिक्तस्त्वं नोच्छिष्टं विद्यते गवाम् ॥	024c  
यथा ह्यमृतमादाय सोमो विष्यन्दते पुनः ।	025a  
तथा क्षीरं क्षरन्त्येता रोहिण्योऽमृतसम्भवाः ॥	025c  
न दुष्यत्यनिलो नाग्निर्न सुवर्णं न चोदधिः ।	026a  
नामृतेनामृतं पीतं न वत्सैर्दुष्यते पयः ॥	026c  
इमाल्ँलोकान्भरिष्यन्ति हविषा प्रस्रवेण च ।	027a  
आसामैश्वर्यमिच्छन्ति सर्वेऽमृतमयं शुभम् ॥	027c  
वृषभं च ददौ तस्मै भगवाल्ँलोकभावनः ।	028a  
प्रसादयामास मनस्तेन रुद्रस्य भारत ॥	028c  
प्रीतश्चापि महादेवश्चकार वृषभं तदा ।	029a  
ध्वजं च वाहनं चैव तस्मात्स वृषभध्वजः ॥	029c  
ततो देवैर्महादेवस्तदा पशुपतिः कृतः ।	030a  
ईश्वरः स गवां मध्ये वृषभाङ्कः प्रकीर्तितः ॥	030c  
एवमव्यग्रवर्णानां कपिलानां महौजसाम् ।	031a  
प्रदाने प्रथमः कल्पः सर्वासामेव कीर्तितः ॥	031c  
लोकज्येष्ठा लोकवृत्तिप्रवृत्ता रुद्रोद्भूताः सोमविष्यन्दभूताः ।	032a  
सौम्याः पुण्याः कामदाः प्राणदाश्च गा वै दत्त्वा सर्वकामप्रदः स्यात् ॥	032c  
इदं गवां प्रभवविधानमुत्तमं पठन्सदा शुचिरपि मङ्गलप्रियः ।	033a  
विमुच्यते कलिकलुषेण मानवः प्रियान्सुतान्धनपशुमाप्नुयात्सदा ॥	033c  
हव्यं कव्यं तर्पणं शान्तिकर्म यानं वासो वृद्धबालस्य तुष्टिः ।	034a  
एतान्सर्वान्गोप्रदाने गुणान्वै दाता राजन्नाप्नुयाद्वै सदैव ॥	034c  
वैशम्पायन उवाच 	035  
पितामहस्याथ निशम्य वाक्यं राजा सह भ्रातृभिराजमीढः ।	035a  
सुवर्णवर्णानडुहस्तथा गाः पार्थो ददौ ब्राह्मणसत्तमेभ्यः ॥	035c  
तथैव तेभ्योपि ददौ द्विजेभ्यो गवां सहस्राणि शतानि चैव ।	036a  
यज्ञान्समुद्धिश्य च दक्षिणार्थे लोकान्विजेतुं परमां च कीर्तिम् ॥ 	036c  

इति श्रीमन्महाभारते अनुशासनपर्वणि दानधर्मपर्वणि द्वादशाधिकशततमोऽध्यायः ॥ 112 ॥

7-112-6 अनन्ता नाम ते लोका गां दत्त्वा यत्र गच्छतीति थ. ध. पाठः ॥ 7-112-11 पीतोदकां त्यक्ततृणामिति थ. ध. पाठः ॥ 7-112-20 असृजद्वृत्तिमेवाग्र इति झ. पाठः ॥ 7-112-23 स्रवन्तीनां नदीनाम् ॥ 7-112-26 ता ह्येता नान्यवर्णगा इति ट. थ. ध. पाठः ॥ 7-112-35 न सुवर्णं घृतं दधीति थ. पाठः ॥  
