श्रीः
अध्यायः 132

वसिष्ठेन परशुरामम् प्रति सुवर्णप्रभावकथनप्रसङ्गेन रुद्रयज्ञे भृग्वङ्गिरःप्रभृतिप्रभावादिकथनम् ॥ 1 ॥

वसिष्ठ उवाच 	001  
अपि चेदं पुरा राम श्रुतं मे ब्रह्मदर्शनम् ।	001a  
पितामहस्य यद्वृत्तं ब्रह्मणः परमात्मनः ॥	001c  
देवस्य महतस्तात वारुणीं बिभ्रतस्तनुम् ।	002a  
ऐश्वर्ये वारुणेवाऽथ रुद्रस्येशस्य वै प्रभो ॥	002c  
आजग्मुर्मुनयः सर्वे देवाश्चाग्निपुरोगमाः ।	003a  
यज्ञाङ्गानि च सर्वाणि वषट्कारश्च मूर्तिमान् ॥	003c  
मूर्तिमन्ति च सामानि यजूंषि च सहस्रशः ।	004a  
ऋग्वेदश्चागमत्तत्र पदक्रमविभूषितः ॥	004c  
लक्षणानि स्वरास्तोभा निरुक्ताः स्वरभक्तयः ।	005a  
ओङ्कारश्छन्दसां नेत्रं निग्रहप्रग्रहौ तथा ॥	005c  
वेदाश्च सोपनिषदो विद्या सावित्र्यथापि च ।	006a  
भूतं भव्यं भविष्यच्च दधार भगवाञ्शिवः ॥	006c  
सञ्जुहावात्मनाऽऽत्मानं स्वयमेव तदा प्रभो ।	007a  
यज्ञं च शोभयामास बहुरूपं पिनाकधृत् ॥	007c  
द्यौर्नभः पृथिवी खं च तथा चैवैष भूपतिः ।	008a  
सर्वविद्येश्वरः श्रीमानेष चापि विभावसुः ॥	008c  
एष ब्रह्मा शिवो रुद्रो वरुणोऽग्निः प्रजापतिः ।	009a  
कीर्त्यते भगवान्देवः सर्वभूतपतिः शिवः ॥	009c  
तस्य यज्ञः पशुपतेस्तपः क्रतव एव च ।	010a  
दीक्षा दीप्तव्रता देवी दिशश्च सदिगीश्वराः ॥	010c  
देवपत्न्यश्च कन्याश्च देवानां चैव मातरः ।	011a  
आजग्मुः सहितास्तत्र तदा भृगुकुलोद्वह ।	011c  
यज्ञं पशुपतेः प्रीता वरुणस्य महात्मनः ॥	011e  
स्वयम्भुवस्तु ता दृष्ट्वा रेतः समपतद्भुवि ॥	012ac  
तस्य शुक्रस्य निष्यन्दान्पांसून्सङ्गृह्य भूमितः ।	013a  
प्रास्यत्पूषा कराभ्यां वै तस्मिन्नेव हुताशने ॥	013c  
ततस्तस्मिन्सम्प्रवृत्ते सत्रे ज्वलितपावके ।	014a  
ब्रह्मणो जुह्वतस्तत्र प्रादुर्भावो बभूवह ॥	014c  
स्कन्नमात्रं च तच्छुक्रं स्रुवेण परिगृह्य सः ।	015a  
आज्यवन्मन्त्रतश्चापि सोऽजुहोद्भृगुनन्दन ॥	015c  
ततः स जनयामास भूतग्रामं च वीर्यवान् ।	016a  
तस्य तत्तेजसस्तस्माज्जज्ञे लोकेषु तैजसम् ॥	016c  
तमसस्तामसा भावा व्यापि सत्वं तथोभयम् ।	017a  
स गुणस्तेजसो नित्यं तमस्याकाशमेव च ।	017c  
सर्वभूतेषु च तथा सत्वं तेजस्तथोत्तमम् ॥	017e  
शुक्रे हुतेऽग्नौ तस्मिंस्तु प्रादुरासंस्त्रयः प्रभो ।	018a  
पुरुषा वपुषा युक्ताः स्वैः स्वैः प्रसवजैर्गुणैः ॥	018c  
भर्जनाद्भृगुरित्येवमङ्गारेभ्योऽङ्गिराऽभवत् ।	019a  
अङ्गारसंश्रयाच्चैव कविरित्यपरोऽभवत् ।	019c  
सह ज्वालाभिरुत्पन्नो भृगुस्तस्माद्भृगुः स्मृतः ॥	019e  
मरीचिभ्यो मरीचिस्तु मारीचः कश्यपो ह्यभूत् ।	020a  
अङ्गोरभ्योऽङ्गिरास्तात वालखिल्याः कुशोच्चयात् ॥	020c  
अत्रैवात्रेति च विभो जातमत्रिं वदन्त्यपि ॥	021ac  
तथा भस्मव्यपोहेभ्यो ब्रह्मर्षिगणसम्मताः ।	022a  
वैखानसाः समुत्पन्नास्तपःश्रुतगुणेप्सवः ॥	022c  
अश्रुतोऽस्य समुत्पन्नावश्विनौ रूपसम्मतौ ।	023a  
शेषाः प्रजानां पतयः स्रोतोभ्यस्तस्य जज्ञिरे ।	023c  
ऋषयो रोमकूपेभ्यः स्वेदाच्छन्दो बलान्मनः ॥	023e  
एतस्मात्कारणादाहुरग्निः सर्वास्तु देवताः ।	024a  
ऋषयः श्रुतसम्पन्ना वेदप्रामाण्यदर्शनात् ॥	024c  
यानि दारूणि निर्यासास्ते मासाः पक्षसञ्ज्ञिताः ।	025a  
अहोरात्रा मुहूर्ताश्च वीतज्योतिश्च वारुणम् ॥	025c  
रौद्रं लोहितमित्याहुर्लोहितात्कनकं स्मृतम् ।	026a  
तन्मैत्रमिति विज्ञेयं धूमाच्च वसवः स्मृताः ॥	026c  
अर्चिषो याश्च ते रुद्रास्तथाऽऽदित्या महाप्रभाः ।	027a  
उद्दीप्तास्ते तथाऽङ्गारा ये धिष्ण्येषु दिवि स्थिताः ॥	027c  
अग्निर्नाथश्च लोकस्य तत्परं ब्रह्म तद्भुवम् ।	028a  
सर्वकामदमित्याहुस्तत्र हव्यमुपावहन् ॥	028c  
ततोऽब्रवीन्महादेवो वरुणः पवनात्मकः ।	029a  
मम सत्रमिदं दिव्यमहं गृहपतिस्त्विह ॥	029c  
त्रीणि पूर्वाण्यपत्यानि मम तानि न संशयः ।	030a  
इति जानीत खगमा मम यज्ञफलं हि तत् ॥	030c  
अग्निरुवाच 	031  
मदङ्गेभ्यः प्रसूतानि मदाश्रयकृतानि च ।	031a  
ममैव तान्यपत्यानि मम शुक्लं हुतं हि तत् ॥	031c  
अथाब्रवील्लोकगुरुर्ब्रह्मा लोकपितामहः ।	032a  
ममैव तान्यपत्यानि मम शुक्लं हुतं हि तत् ॥	032c  
अहं वक्ता च मन्त्रस्य होता शुक्रस्य चैव ह ।	033a  
यस्य बीजं फलं तस्य शुक्रं चेत्कारणं मतम् ॥	033c  
ततोऽब्रुवन्देवगणाः पितामहमुपेत्य वै ।	034a  
कृताञ्जलिपुटाः सर्वे शिरोभिरभिवन्द्य च ॥	034c  
वयं च भगवन्सर्वे जगच्च सचराचरम् ।	035a  
तवैव प्रसवाः सर्वे तस्मादग्निर्विभावसुः ।	035c  
वरुणश्चेश्वरो देवो लभतां काममीप्सितम् ॥	035e  
निसर्गाद्ब्रह्मणश्चापि वरुणो यादसाम्पतिः ।	036a  
जग्राह वै भृगु पूर्वमपत्यं सूर्यवर्चसम् ॥	036c  
ईश्वरोऽङ्गिरसं चाग्नेरपत्यार्थमकल्पयत् ।	037a  
पितामहस्त्वपत्यं वै कविं जग्राह तत्त्ववित् ॥	037c  
तदा स वारुणिः ख्यातो भृगुः प्रसवकर्मकृत् ।	038a  
आग्नेयस्त्वङ्गिराः श्रीमान्कविर्ब्राह्मो महायशाः ।	038c  
भार्गवाङ्गिरसौ लोके लोकसन्तानलक्षणौ ॥	038e  
एते विप्रवराः सर्वे प्रजानां पतयस्त्रयः ।	039a  
सर्वं सन्तानमेतेषामिदमित्युपधारय ॥	039c  
भृगोस्तु पुत्राः सप्तासन्सर्वे तुल्या भृगोर्गुणैः ।	040a  
च्यवनो वज्रशीर्षश्च शुचिरौर्वस्तथैव च ॥	040c  
शुक्रो वरेण्यश्च विभुः सवनश्चेति सप्त ते ।	041a  
भार्गवा वारुणाः सर्वे येषां वंशे भवानपि ॥	041c  
अष्टौ चाङ्गिरसः पुत्रा वारुणास्तेऽप्यवारुणाः ।	042a  
बृहस्पतिरुचथ्यश्च वयस्यः शान्तिरेव च ॥	042c  
घोरो विरूपः संवर्तः सुधन्वा चाष्टमः स्मृतः ।	043a  
एतेऽष्टौ वह्निजाः सर्वे ज्ञाननिष्ठा निरामयाः ॥	043c  
ब्राह्मणाश्च कवेः पुत्रा वारुणास्तेऽप्युदाहृताः ।	044a  
अष्टौ प्रसवजैर्युक्ता गुणैर्ब्रह्मविदः शुभाः ॥	044c  
कविः काव्यश्च विष्णुश्च बुद्धिमानुशना तथा ।	045a  
भृगुश्च वरुणश्चैव काश्यपोऽग्निश्च धर्मवित् ॥	045c  
अष्टौ कविसुता ह्येते सर्वमेभिर्जगत्ततम् ।	046a  
प्रजापतय एते हि प्रजानां यैरिमाः प्रजाः ॥	046c  
एवमङ्गिरसश्चैव कवेश्च प्रसवान्वयैः ।	047a  
भृगोश्च भृगुशार्दूल वंशजैः सततं जगत् ॥	047c  
वरुणश्चादितो विप्र जग्राह प्रभुरीश्वरः ।	048a  
कविं तात भृगुं चापि तस्मात्तौ वारुणौ स्मृतौ ॥	048c  
जग्राहाङ्गिरसं देवः शिखी तस्माद्धुताशनः ।	049a  
तस्मादाङ्गिरसा ज्ञेयाः सर्व एव तदन्वयाः ॥	049c  
ब्रह्मा पितामहः पूर्वं देवताभिः प्रसादितः ।	050a  
इमे नः सन्तरिष्यन्ति प्रजाभिर्जगदीश्वराः ॥	050c  
सर्वे प्रजानां पतयः सर्वे चातितपस्विनः ।	051a  
त्वत्प्रसादादिमं लोकं धारयिष्यन्ति शाश्वतम् ॥	051c  
तथैव वंशकर्तारस्तव तेजोविवर्धनाः ।	052a  
भवेयुर्वेदविदुषः सर्वे च कृतिनस्तथा ॥	052c  
देवपक्षचराः सौम्याः प्राजापत्या महर्षयः ।	053a  
अनन्तं ब्रह्म सत्यं च तपश्च परमं भुवि ॥	053c  
सर्वे हि वयमेते च तवैव प्रसवाः प्रभो ।	054a  
देवानां ब्राह्मणानां च त्वं हि कर्ता पितामह ॥	054c  
मारीचमादितः कृत्वा सर्वे चैवाथ भार्गवाः ।	055a  
अपत्यानीति सम्प्रेक्ष्य क्षमयाम पितामह ॥	055c  
अथ स्वेनैव रूपेण प्रजनिष्यन्ति वै प्रजाः ।	056a  
स्थापयिष्यन्ति चात्मानं युगादिनिधने तथा ॥	056c  
इत्युक्तः स तदा तैस्तु ब्रह्मा लोकपितामहः ।	057a  
ततेत्येवाब्रवीत्प्रीतस्तेऽपि जग्मुर्यथागतम् ॥	057c  
एवमेतत्पुरावृत्तं तस्य यज्ञे महात्मनः ।	058a  
देवश्रेष्ठस्य लोकादौ वारुणीं बिभ्रतस्तनुम् ॥	058c  
अग्निर्ब्रह्म पशुपतिः शर्वो रुद्रः प्रजापतिः ।	059a  
अग्नेरपत्यमेतद्वै सुवर्णमिति धारणाः ॥	059c  
अग्न्यभावे च कुरुते वह्निस्थानेषु काञ्चनम् ।	060a  
जामदग्न्यप्रमाणज्ञो वेदश्रुतिनिदर्शनात् ॥	060c  
कुशस्तम्बे जुहोत्यग्निं सुवर्णे तत्र च स्थिते ।	061a  
वल्मीकस्य वपायां च कर्णे वाजस्य दक्षिणे ॥	061c  
शकटोर्व्यां परस्याप्सु ब्राह्मणस्य करे तथा ।	062a  
हुते प्रीतिकरीमृद्धिं भगवांस्तत्र मन्यते ॥	062c  
तस्मादग्निपराः सर्वे देवता इति शुश्रुम ।	063a  
ब्रह्मणो हि प्रभूतोऽग्निरग्नेरपि च काञ्चनम् ॥	063c  
तस्माद्ये वै प्रयच्छन्ति सुवर्णं धर्मदर्शिनः ।	064a  
देवतास्ते प्रयच्छन्ति समस्ता इति नः श्रुतम् ॥	064c  
तस्य वा तपसो लोकान्गच्छतः परमां गतिम् ।	065a  
स्वर्लोके राजराज्येन सोभिषिच्येत भार्गव ॥	065c  
आदित्योदयने प्राप्ते विधिमन्त्रपुरस्कृतम् ।	066a  
ददाति काञ्चनं यो वाः दुःस्वप्नं प्रतिहन्ति सः ॥	066c  
ददात्युदितमात्रे यस्यस्य पाप्मा विधूयते ।	067a  
मध्याह्ने ददतो रुक्मं हन्ति पापमनागतम् ॥	067c  
ददाति पश्चिमां सन्ध्यां यः सुवर्णं यतव्रतः ।	068a  
ब्रह्मवाय्वग्निसोमानां सालोक्यमुपयाति सः ॥	068c  
सेन्द्रेषु चैव लोकेषु प्रतिष्ठां विन्दते शुभाम् ।	069a  
इह लोके यशः प्राप्य शान्तपाप्मा च मोदते ॥	069c  
ततः सम्पद्यतेऽन्येषु लोकेष्वप्रतिमः सदा ।	070a  
अनावृतगतिश्चैव कामचारो भवत्युत ॥	070c  
न च क्षरति तेभ्यश्च यशश्चैवाप्नुते महत् ।	071a  
सुवर्णमक्षयं दत्त्वा लोकांश्चाप्नोति पुष्कलान् ॥	071c  
यस्तु सञ्जनयित्वाऽग्निमादित्योदयनं प्रति ।	072a  
दद्याद्वै व्रतमुद्दिश्य सर्वकामान्समश्नुते ॥	072c  
अग्निरित्येव तत्प्राहुः प्रदानं च सुखावहम् ।	073a  
यथेष्टगुणसंवृत्तं प्रवर्तकमिति स्मृतम् ॥	073c  
एषा सुवर्णस्योत्पत्तिः कथिता ते मयाऽनघ ।	074a  
कार्तिकेयस्य च विभो तद्विद्धि भृगुनन्दन ॥	074c  
कार्तिकेयस्तु संवृद्धः कालेन महता तदा ।	075a  
देवैः सेनापतित्वेन वृतः सेन्द्रैर्भृगूद्वह ॥	075c  
जघान तारकं चापि दैत्यमन्यांस्तथाऽसुरान् ।	076a  
त्रिदशेन्द्राज्ञया ब्रह्मल्ँलोकानां हितकाम्यया ॥	076c  
सुवर्णदाने च मया कथितास्ते गुणा विभो ।	077a  
तस्मात्सुवर्णं विप्रेभ्यः प्रयच्छ ददतांवर ॥	077c  
भीष्म उवाच 	078  
इत्युक्तः स वसिष्ठेन जामदग्न्यः प्रतापवान् ।	078a  
ददौ सुवर्णं विप्रेभ्यो व्यमुच्यत च किल्बिषात् ॥	078c  
एतत्ते सर्वमाख्यातं सुवर्णस्य महीपते ।	079a  
प्रदानस्य फलं चैव जन्म चास्य युधिष्ठिर ॥	079c  
तस्मात्त्वमपि विप्रेभ्यः प्रयच्छ कनकं बहुः ।	080a  
ददत्सुवर्णं नृपते किल्बिषाद्विप्रमोक्ष्यसि ॥ 	080c  

इति श्रीमन्महाभारते अनुशासनपर्वणि दानधर्मपर्वणि द्वात्रिंशदधिकशततमोऽध्यायः ॥ 132 ॥

7-132-4 ऋग्वेदोऽथर्ववेदश्चेति क. ङ. ध. पाठः ॥ 7-132-14 प्रादुर्भावश्चरमधातुः ॥ 7-132-16 भूतग्रामं चतुर्विधं तत्तेजसस्तस्य त्रिगुणमयस्य रेतसः सम्बन्धी यस्तेजोंशो रजोंशस्तस्मात्तैजसप्रवृत्तिप्रधानं जङ्गममभूत् ॥ 7-132-17 तमसस्तमोंशात्तामसं स्थावरम् । सत्वांशस्तूभयत्रानुगतः ॥ 7-132-18 प्रसवजैः कारणजैर्गुणैः ॥ 7-132-19 सहयज्वभिरुत्पन्न इति ध. पाठः ॥ 7-132-20 वालखिल्याः शरोच्चयादिति ध. पाठः ॥ 7-132-21 अत्रैव कुशोच्चये । अत्र अत्रैवेति सम्बन्धः । अत्रैवात्रिं च हि विभो इति ध. पाठः ॥ 7-132-22 व्यपोहेभ्यः समूहेभ्यः । तथाग्नेस्तस्य भस्मभ्य इति ध. पाठः ॥ 7-132-23 अश्रुतः अश्रुसकाशात् । स्रोतोभ्यः श्रोत्रादीन्द्रियेभ्यः । बलात् वीर्यात् । बलान्मख इति क. ट. ध. पाठः ॥ 7-132-24 एतस्मादग्निजत्वात् ॥ 7-132-25 निर्यासा दारुगता लाक्षादयो वृक्षरसाः ॥ 7-132-27 दिविस्थिताः ग्रहतारादयः धिष्ण्येषु स्थानेषु ॥ 7-132-30 त्रीणि भृग्वङ्गिरःकविसञ्ज्ञानि ॥ 7-132-44 कवेः पुत्रा वारुणा इत्यनेन स्वीयभागोपि कविर्ब्रह्मणा वरुणाय समर्पित इत्युन्नेयम् ॥ 7-132-50 नोऽस्मान् सन्तरिष्यन्ति सन्तारयिष्यन्ति ॥ 7-132-52 विदुषो विद्वांसः ॥ 7-132-56 आदिनिधने उत्पत्तिप्रलययोरन्तराले ॥ 7-132-58 देवश्रेष्ठस्य रुद्रस्य ॥ 7-132-59 धारणा निश्चयः ॥ 7-132-61 ब्राह्मणपाण्यजकर्णदर्भस्तम्बाप्सु काष्ठेष्वित्येतानि श्रुतौ दृश्यन्ते । वपायां रन्ध्रे ॥ 7-132-62 शकटोर्वीं तु श्रुत्यन्तरात् ज्ञेया । परस्य तीर्थादेरप्सु ॥ 7-132-64 सुवर्णं ये प्रयच्छन्ति नराः शुद्धेन चेतसेति ध. पाठः ॥ 7-132-71 तेभ्यो लोकेभ्यो न च क्षरति ॥
