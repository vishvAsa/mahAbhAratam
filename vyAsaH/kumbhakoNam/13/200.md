श्रीः
अध्यायः 200

भीष्मेण युधिष्ठिरम् प्रति दृष्टान्तप्रदर्शनपूर्वकं दानप्रशंसनम् ॥ 1 ॥

युधिष्ठिर उवाच 	001  
दानेन वर्ततेत्याह तपसा चैव भारत ।	001a  
तदेतन्मे मनोदुःखं व्यपोह त्वं पितामह ।	001c  
किंस्वित्पृथिव्यां ह्येतन्मे भवाञ्शंसितुमर्हति ॥	001e  
भीष्म उवाच 	002  
शृणु यैर्धर्मनिरतैस्तपसा भावितात्मभिः ।	002a  
लोका ह्यसंशयं प्राप्ता दानपुण्यरतैर्नृपैः ॥	002c  
सत्कृतश्च तथाऽऽत्रेयः शिष्येभ्यो ब्रह्म निर्गुणम् ।	003a  
उपदिश्य तदा राजन्गतो लोकाननुत्तमान् ॥	003c  
शिबिरोशीनरः प्राणान्प्रियस्य तनयस्य च ।	004a  
ब्राह्मणार्थमुपाकृत्य नाकपृष्ठमितो गतः ॥	004c  
प्रतर्दनः काशिपतिः प्रदाय तनयं स्वकम् ।	005a  
ब्राह्मणायातुलां कीर्तिमिह चामुत्र चाश्नुते ॥	005c  
रन्तिदेवश्च साङ्कृत्यो वसिष्ठाय महात्मने ।	006a  
अर्घ्यं प्रदाय विधिवल्लेभे लोकाननुत्तमान् ॥	006c  
दिव्यं शतशलाकं च यज्ञार्थं काञ्चनं शुभम् ।	007a  
छत्रं देवावृधो दत्त्वा ब्राह्मणायास्थितो दिवम् ॥	007c  
भगवानम्बरीषश्च ब्राह्मणायामितौजसे ।	008a  
प्रदाय सकलं राष्ट्रं सुरलोकमवाप्तवान् ॥	008c  
सावित्रः कुण्डलं दिव्यं यानं च जनमेजयः ।	009a  
ब्राह्मणाय च गा दत्त्वा गतो लोकाननुत्तमान् ॥	009c  
वृषादर्भिश्च राजर्षी रत्नानि विविधानि च ।	010a  
रम्यांश्चावसथान्दत्त्वा द्विजेभ्यो दिवमागतः ॥	010c  
निमी राष्ट्रं च वैदर्भिः कन्यां दत्त्वा महात्मने ।	011a  
अगस्त्याय गतः स्वर्गं सपुत्रपशुबान्धवः ॥	011c  
जामदग्न्यश्च विप्राय भूमिं दत्त्वा महायशाः ।	012a  
रामोऽक्षयांस्तथा लोकाञ्जगाम मनसोऽधिकान् ॥	012c  
अवर्षति च पर्जन्ये सर्वभूतानि देवराट् ।	013a  
वसिष्ठो जीवयामास येन यातोऽक्षयां गतिम् ॥	013c  
रामो दाशरथिश्चैव हुत्वा यज्ञेषु वै वसु ।	014a  
स गतो ह्यक्षयाल्ँलोकान्यस्य लोके महद्यशः ॥	014c  
कक्षसेनश्च राजर्षिर्वसिष्ठाय महात्मने ।	015a  
न्यासं यथावत्सन्न्यस्य जगाम सुमहायशः ॥	015c  
करन्धमस्य पौत्रस्तु मरुत्तोऽविक्षितः सुतः ।	016a  
कन्यामाङ्गिरसे दत्त्वा दिवामाशु जगाम सः ॥	016c  
ब्रह्मदत्तश्च पाञ्चाल्यो राजा धर्मभृतांवरः ।	017a  
निधिं शङ्खमनुज्ञाप्य जगाम परमां गतिम् ॥	017c  
राजा मित्रसहश्चैव वसिष्ठाय महात्मने ।	018a  
मदयन्तीं प्रियां भार्यां दत्त्वा च त्रिदिवं गतः ॥	018c  
मनोः पुत्रश्च सुद्युम्नो लिखिताय महात्मने ।	019a  
दण्डमुद्धृत्य धर्मेण गतो लोकाननुत्तमान् ॥	019c  
सहस्रचित्यो राजर्षिः प्राणानिष्टान्महायशाः ।	020a  
ब्राह्मणार्थे परित्यज्य गतो लोकाननुत्तमान् ॥	020c  
सर्वकामैश्च सम्पूर्णं दत्त्वा वेश्म हिरण्मयम् ।	021a  
मौद्गल्याय गतः स्वर्गं शतद्युम्नो महीपतिः ॥	021c  
भक्ष्यभोज्यस्य च कृतान्राशयः पर्वतोपमान् ।	022a  
शाण्डिल्याय पुरा दत्त्वा सुमन्युर्दिवमास्थितः ॥	022c  
नाम्ना च द्युतिमान्नाम साल्वराजो महाद्युतिः ।	023a  
दत्त्वा राज्यमृचीकाय गतो लोकाननुत्तमान् ॥	023c  
मदिराश्वश्च राजर्षिर्दत्त्वा कन्यां सुमध्यमाम् ।	024a  
हिरण्यहस्ताय गतो लोकान्देवैरधिष्ठितान् ॥	024c  
लोमपादश्च राजर्षिः शान्तां दत्त्वा सुतां प्रभुः ।	025a  
ऋश्यशृङ्गाय विपुलैः सर्वैः कामैरयुज्यत ॥	025c  
कौत्साय दत्त्वा कन्यां तु हंसीं नाम यशस्विनीम् ।	026a  
गतोऽक्षयानतो लोकान्राजर्षिश्च भगीरथः ॥	026c  
दत्त्वा शतसहस्रं तु गवां राजा भगीरथः ।	027a  
स वत्सानां कोहलाय गतो लोकाननुत्तमान् ॥	027c  
एते चान्ये च बहवो दानेन तपसा च ह ।	028a  
युधिष्ठिर गताः स्वर्गं निवर्तन्ते पुनःपुनः ॥	028c  
तेषां प्रतिष्ठिता कीर्तिर्यावत्स्थास्यति मेदिनी ।	029a  
गृहस्थैर्दानतपसा यैर्लोका वै विनिर्जिताः ॥	029c  
शिष्टानां चरितं ह्येतत्कीर्तितं मे युधिष्ठिर ।	030a  
दानयज्ञप्रजासर्गैरेते हि दिवमास्थिताः ॥	030c  
दत्त्वा तु सततं तेऽस्तु कौरवाणां धुरन्धर ।	031a  
दानयज्ञक्रियायुक्ता बुद्धिर्धर्मोपचायिनी ॥	031c  
यत्र ते नृपशार्दूल सन्देहो वै भविष्यति ।	032a  
श्वः प्रभाते हि वक्ष्यामि सन्ध्या हि समुपस्थिता ॥ 	032c  

इति श्रीमन्महाभारते अनुशासनपर्वणि दानधर्मपर्वणि द्विशततमोऽध्यायः ॥ 200 ॥

13-200-1 दानतपसोर्मध्ये किं श्रेष्ठमिति प्रश्नः । वर्तते स्वर्गे इति शेषः सन्धिरार्षः ॥ 13-200-9 सावित्रः कर्णः ॥ 13-200-12 मनसो मनःसङ्कल्पादप्यधिकान् ॥ 13-200-13 देवराट् भूदेवाराट् वसिष्ठः ॥ 13-200-15 न्यासं दानरूपेण स्थापनम् ॥ 13-200-17 अनुज्ञाप्य दत्त्वा ॥ 13-200-19 दण्डं चोरयोग्यं हस्तच्छेदरूपम् ॥ 13-200-22 राशयः राशीन् ॥
