श्रीः
अध्यायः 105

भीष्मेण युधिष्ठिरम् प्रति ब्राह्मणस्वापहारस्यानर्थहेतुतायां दृष्टान्ततया नृगोपाख्यानकथनम् ॥ 1 ॥

भीष्म उवाच 	001  
अत्रैव कीर्त्यते सद्भिर्ब्राह्मणस्वाभिमर्शने ।	001a  
नृगेण सुमहत्कृच्छ्रं यदवाप्तं कुरूद्वह ॥	001c  
निविशन्त्यां पुरा पार्थ द्वारवत्यामिति श्रुतिः ।	002a  
अदृश्यत महाकूपस्तृणवीरुत्समावृतः ||	002c  
प्रयत्नं तत्र कुर्वाणास्तस्मात्कूपाज्जलार्थिनः ।	003a  
श्रमेण महता युक्तास्तस्मिंस्तोये सुसंवृते ॥	003c  
ददृशुस्ते महाकायं कृकलासमवस्थितम् ।	004a  
तस्य चोद्धरणे यत्नमकुर्वंस्ते सहस्रशः ॥	004c  
प्रग्रहैश्चर्मपट्टैश्च तं बद्ध्वा पर्वतोपमम् ।	005a  
नाशक्नुवन्समुद्धर्तुं ततो जग्मुर्जनार्दनम् ॥	005c  
खमावृत्योदपानस्य कृकलासः स्थितो महान् ।	006a  
तस्य नास्ति समुद्धर्तेत्येतत्कृष्णे न्यवेदयन् ॥	006c  
स वासुदेवेन समुद्धृतश्च पृष्टश्च कामान्निजगाद राजा ।	007a  
नृगस्तदाऽऽत्मानमथो न्यवेदयत्पुरातनं यज्ञसहस्रयाजिनम् ॥	007c  
तथा ब्रुवाणं तु तमाह माधवः शुभं त्वया कर्म कृतं न पापकम् ।	008a  
कथं भवान्दुर्गतिमीदृशीं गतो नरेन्द्र तद्ब्रूहि किमेतदीदृशम् ॥	008c  
शतं सहस्राणि गवां शतं पुनः पुनः शतान्यष्टशतायुतानि ।	009a  
त्वया पुरा दत्तमितीह शुश्रुम नृप द्विजेभ्यः क्व नु तद्गतं तव ॥	009c  
नृगस्ततोऽब्रवीत्कृष्णं ब्राह्मणस्याग्निहोत्रिणः ।	010a  
प्रोषितस्य परिभ्रष्टा गौरेका मम गोधने ॥	010c  
गवां सहस्रे सङ्ख्याता तदा सा पशुपैर्मम ।	011a  
सा ब्राह्मणाय मे दत्ता प्रेत्यार्थमभिकाङ्क्षता ॥	011c  
अपश्यत्परिमार्गंश्च तां गां परगृहे द्विजः ।	012a  
ममेयमिति चोवाच ब्राह्मणो यस्य साऽभवत् ॥	012c  
तावुभौ समनुप्राप्तौ विवदन्तौ भृशज्वरौ ।	013a  
भवान्दाता भवान्हर्तेत्यथ तौ मामवोचताम् ॥	013c  
शतेन शतसङ्ख्येन गवां विनिमयेन वै ।	014a  
याचे प्रतिग्रहीतारं स तु मामब्रवीदिदम् ॥	014c  
देशकालोपसम्पन्ना दोग्ध्री शान्ताऽतिवत्सला ।	015a  
स्वादुक्षीरप्रदा धन्या मम नित्यं निवेशने ॥	015c  
कृशं च भरते सा गौर्मम पुत्रमपस्तनम् ।	016a  
न सा शक्या मया दातुमित्युक्त्वा स जगाम ह ॥	016c  
ततस्तमपरं विप्रं याचे विनिमयेन वै ।	017a  
गवां शतसहस्रं हि तत्कृते गृह्यतामिति ॥	017c  
ब्राह्मण उवाच 	018  
न राज्ञां प्रतिगृह्णामि शक्तोऽहं स्वस्य मार्गणे ।	018a  
सैव गौर्दीयतां शीघ्रं ममेति मधुसूदन ॥	018c  
रुक्ममश्वांश्च ददतो रजतस्यन्दनांस्तथा ।	019a  
न जग्राह ययौ चापि तदा स ब्राह्मणर्षभः ॥	019c  
एतस्मिन्नेव काले तु चोदितः कालधर्मणा ।	020a  
पितृलोकमहं प्राप्य धर्मराजमुपागमम् ॥	020c  
यमस्तु पूजयित्वा मां ततो वचनमब्रवीत् ।	021a  
नान्तः सङ्ख्यायते राजंस्तव पुण्यस्य कर्मणः ॥	021c  
अस्ति चैव कृतं पापमज्ञानात्तदपि त्वया ।	022a  
चरस्व पापं पश्चाद्वा पूर्वं वा त्वं यथेच्छसि ॥	022c  
रक्षितास्मीति चोक्तं ते प्रतिज्ञा चानृता तव ।	023a  
ब्राह्मणस्वस्य चादानं द्विविधस्ते व्यतिक्रमः ॥	023c  
पूर्वं कृच्छ्रं चरिष्येऽहं पश्चाच्छुभमिति प्रभो ।	024a  
धर्मराजं ब्रुवन्नेवं पतितोस्मि महीतले ॥	024c  
अश्रौषं पतितश्चाहं यमस्योच्चैः प्रभाषतः ।	025a  
वासुदेवः समुद्धर्ता भविता ते जनार्दनः ॥	025c  
पूर्णे वर्षसहस्रान्ते क्षीणे कर्मणि दुष्कृते ।	026a  
प्राप्लस्यसे शाश्वताल्ँलोकाञ्जितान्स्वेनैव कर्मणा ॥	026c  
कूपेऽऽत्मानमधःशीर्षमपश्यं पतितं च ह ।	027a  
तिर्यग्योनिमनुप्राप्तं न च मामजहात्स्मृतिः ॥	027c  
त्वया तु तारितोऽस्म्यद्य किमन्यत्र तपोबलात् ।	028a  
अनुजानीहि मां कृष्ण गच्छेयं दिवमद्य वै ॥	028c  
अनुज्ञातः स कृष्णेन नमस्कृत्य जनार्दनम् ।	029a  
विमानं दिव्यमास्थाय ययौ दिवमरिन्दमः ॥	029c  
ततस्तस्मिन्दिवं याते नृगे भरतसत्तम ।	030a  
वासुदेव इमाञ्श्लोकाञ्जगाद कुरुनन्दन ॥	030c  
ब्राह्मणस्वं न हर्तव्यं पुरुषेण विजानता ।	031a  
ब्राह्मणस्वं हृतं हन्ति नृगं ब्राह्मणगौरिव ॥	031c  
सतां समागमः सद्भिर्नाफलः पार्थ विद्यते ।	032a  
विमुक्तं नरकात्पश्य नृगं साधुसमागमात् ॥	032c  
प्रदानं फलवत्तत्र द्रोहस्तत्र तथाऽफलः ।	033a  
अपहारं गवां तस्माद्वर्जयेत युधिष्ठिर ॥ 	033c  

इति श्रीमन्महाभारते अनुशासनपर्वणि दानधर्मपर्वणि पञ्चाधिकशततमोऽध्यायः ॥ 105 ॥

7-105-23 प्रतिज्ञा च कृता त्वयेति, त्रिविधस्ते व्यतिक्रम इति च. थ. ध. पाठः ॥ 7-105-24 कृच्छ्रं चरिष्ये पापफलं भोक्ष्ये ॥ 7-105-31 न हर्तव्यं क्षत्रियेण विशेषत इति थ. ध. पाठः ॥
