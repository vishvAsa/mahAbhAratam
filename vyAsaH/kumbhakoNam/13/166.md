श्रीः
अध्यायः 166

रुद्रम् प्रति सनत्कुमारेण तत्वलयक्रमाध्यात्मादिप्रतिपादनम् ॥ 1 ॥

\'सनत्कुमार उवाच 	001  
तत्वसङ्ख्या श्रुता चैषा येषां ब्रह्मविदांवर ।	001a  
सर्गसङ्ख्या मया प्रोक्ता नवानामानुपूर्व्यशः ।	001c  
प्रवक्ष्यामि तु तेऽध्यात्ममधिभूताधिदैवतम् ॥	001e  
नैतद्युक्तैर्वेदविद्भिर्गृहस्थैर्मान्यैरेभिस्तपसा वाभिपन्नैः ।	002a  
यत्नेन दृष्टं परमात्मतत्वं तत्वेन प्राप्यं तु यथोक्तमेतत् ।	002c  
परं परेभ्यस्त्वमृतार्थतत्वं स्वभावसत्वस्थमनीशमीशम् ॥	002e  
कैवल्यतां प्राप्य महासुरोत्तम तवैतदाख्यामि मुनीन्द्रवृत्त्या ।	003a  
रहस्यमेवान्यदवाप्य दिव्यं पवित्रपूतस्तव मृत्युजालम् ॥	003c  
पृथ्वीमिमां यद्यपि रत्नपूर्णां दद्यान्न देयं त्वपरीक्षिताय ।	004a  
नाश्रद्दधानाय न चान्यबुद्धेर्नाज्ञानयुक्ताय न विस्मिताय ॥	004c  
स्वाध्याययुक्ताय गुणान्विताय प्रदेयमेतन्नियतेन्द्रियाय ॥	005ac  
सङ्क्षेपं चाप्यथैतेषां तत्वानां वृषभध्वज ।	006a  
अनुलोमानुजातानां प्रतिलोमप्रमीयतम् ॥	006c  
प्रवक्ष्यामि तमध्यात्मं साधिभूताधिदैवतम् ।	007a  
यथांशुजालमर्कस्य तथैतत्प्रवदन्ति वै ॥	007c  
सङ्क्षीणे ब्रह्मदिवसे जगज्जलधिमाविशेत् ।	008a  
प्रलीयते जले भूमिर्जलमग्नौ प्रलीयते ॥	008c  
लीयतेऽग्निस्तथा वायौ वायुराकाश एव तु ।	009a  
मनसि प्रलीयते खं तु मनोऽहङ्कार एव च ॥	009c  
अहङ्कारस्तथा तस्मिन्महति प्रविलीयते ।	010a  
महानव्यक्त इत्याहुस्तदेकत्वं प्रचक्षते ॥	010c  
अव्यक्तस्य महादेव प्रलयं विद्धि ब्रह्मणि ।	011a  
एवमस्यासकृत्क्रीडामाहुस्तत्वविदो जनाः ॥	011c  
अध्यात्ममधिभूतं च तथैवाप्यधिदैवतम् ।	012a  
यथावदुदितं शास्त्रं योगे तु सुमहात्मभिः ॥	012c  
तथैव चेह साङ्ख्ये तु परिसङ्ख्यात्मचिन्तकैः ।	013a  
प्रपञ्चितार्थमेतावन्महादेव महात्मभिः ॥	013c  
ब्रह्मेति विद्यादध्यात्मं पुरुषं चाधिदैवतम् ।	014a  
प्रभवं सर्वभूतानां रक्षणं तत्र कर्म च ॥	014c  
अध्यात्मं प्राणमित्याहुः क्रतुमप्यधिदैवतम् ।	015a  
रथं च यज्ञवाहोऽत्र कर्माहङ्कारमेव च ॥	015c  
अध्यात्मं तु मनो विद्याच्चन्द्रमाश्चाधिदैवतम् ।	016a  
दैवं च प्रभवश्चैव कर्म व्याहृतयस्तथा ॥	016c  
विद्यात्तु श्रोत्रमध्यात्ममाकाशमधिदैवतम् ।	017a  
सर्वभावाभिधानार्थं शब्दः कर्म सदा स्मृतम् ॥	017c  
त्वगध्यात्ममथो विद्याद्वायुरत्राधिदैवतम् ।	018a  
सन्निपातय विज्ञानं सर्वकर्म च तत्र ह ॥	018c  
अध्यात्मं चक्षुरित्याहुर्भास्करोऽत्राधिदैवतम् ।	019a  
ज्ञापनं सर्ववर्णानां रूपं कर्म सदा स्मृतम् ॥	019c  
जिह्वेति विद्यादध्यात्ममापश्चात्राधिदैवतम् ॥	020ac  
पायुरध्यात्ममित्याहुर्यथावद्यतिसत्तमाः ।	021a  
विसर्गमधिभूतं च मित्रं चाप्यधिदैवतम् ॥	021c  
उपस्थोऽध्यात्ममित्याहुर्देवदेव पिनाकधृक् ।	022a  
अनुभावोऽधिभूतं तु दैवतं च प्रजापतिः ॥	022c  
पादावध्यात्ममित्याहुस्त्रिशूलाङ्क मनीषिणः ।	023a  
गन्तव्यमधिभूतं तु विष्णुस्तत्राधिदैवतम् ॥	023c  
वागध्यात्मं तथैवाहुः पिनाकिंस्तत्वदर्शिनः ।	024a  
वक्तव्यमधिभूतं तु वह्निस्तत्राधिदैवतम् ॥	024c  
एतदध्यात्ममतुलं साधिभूताधिदैवतम् ।	025a  
मया तु वर्णितं सम्यग्देहिनाममरर्षभ ॥	025c  
एतत्कीटपतङ्गे च श्वपाके शुनि हस्तिनि ।	026a  
पुत्रिकादंशमशके ब्राह्मणे गवि पार्थिवे ॥	026c  
सर्वमेव हि द्रष्टव्यमन्यथा मा विचिन्तय ।	027a  
अतोऽन्यथा ये पश्यन्ति न सम्यक्तेषु दर्शनम् ॥	027c  
देवदानवगन्धर्वयक्षराक्षसकिन्नराः ।	028a  
यन्न जानन्ति को ह्येष कुतो वा भगवानिति ॥	028c  
ओमित्येकाक्षरं ब्रह्म यत्तत्सदसतः परम् ।	029a  
अनादिमध्यपर्यन्तं कूटस्थमचलं ध्रुवम् ॥	029c  
योगेश्वरं पद्मनाभं विष्णुं जिष्णुं जगत्पतिम् ।	030a  
अनादिनिधनं देवं देवदेवं सनातनम् ॥	030c  
अपमेयमविज्ञेयं हरिं नारायणं प्रभुम् ।	031a  
कृताञ्जलिः शुचिर्भूत्वा प्रणम्य प्रयतोऽर्चयेत् ॥	031c  
अनाद्यन्तं परं ब्रह्म न देवा ऋषयो विदुः ।	032a  
एकोयं वेद भगवांस्त्राता नारायणो हरिः ॥	032c  
नारायणादृषिगणास्ततः सिद्धा महोरगाः ।	033a  
देवा देवर्षयश्चैव यं विदुर्दुःखभेषजम् ॥	033c  
यमाहुर्विजितक्लेशं यस्मिंश्च विहिताः प्रजाः ।	034a  
यस्मिल्ँलोकाः स्फुरन्तीमे जाले शकुनयो यथा ॥	034c  
सप्तर्षयो मनः सप्त साङ्ख्यास्तु मुनिदर्शनात् ।	035a  
सप्तर्षयश्चेन्द्रियाणि पञ्च बुद्धीन्द्रियाणि च ॥	035c  
श्रोत्रयोश्च दिशः प्राहुर्मनसि त्वथ चन्द्रमाः ॥	036ac  
मनः षष्ठं बुद्धिः सप्तमी ह्यात्मनि स्थापितानि शरीरेषु नात्मनि तस्य हि कारणानि भन्ति सर्वाण्यपि सर्वकर्मसु वा विषयेषु वा युञ्जन्ति यथात्मनि स्वानि कर्माणि प्रवृत्तानि सप्तस्वपि ॥	037AB  
विषयाणां व्यापकत्वानि तान्येव स्वपतो भूतग्रामस्याजमात्मानं देवलोकस्थानसम्मितं देहान्तरगामिनं मुमुक्षुं वानुप्रविशन्ति सूक्ष्माणि प्रलीयन्ते ॥	038AB  
मोक्षकाले तमेकं न कश्चिद्वेत्ति स्वपरम् ।	039a  
एवं प्रविष्टेषु भूतेषु को जागर्तीत्युच्यते ॥	039c  
निद्राप्रसुप्तेषु वाऽत्र जाग्रत्स्वप्नशीलोत्रसदनौ च देवद्योतनो भगवांश्चात्र क्षेत्रज्ञो बुद्धिर्वाऽभिसुप्तस्यापि स्वप्नदर्शनानि पश्यन्ति ॥	040AB  
अप्रतिबुद्धेषु लोकेषु स एव प्रतिबुध्यते । सएष प्राज्ञः । अथ तैजसः कायाग्निः स हि सुप्तस्यात्मा वा ॥	041AB  
अविदुषो वाऽप्रतिबुध्यमानस्यान्नं पचतीत्यन्ते वै तिष्ठति एतदात्मानमधिकृत्यानुज्ञातमिति ॥ 	042AB  

इति श्रीमन्महाभारते अनुशासनपर्वणि दानधर्मपर्वणि षट्षष्ट्यधिकशततमोऽध्यायः ॥ 166 ॥

7-166-2 गृहस्थैर्मान्येज्याभिरिति ट. थ. पाठः ॥
