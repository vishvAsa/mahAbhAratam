अध्यायः 212

महेश्वरेण पार्वतीं प्रति विस्तरेण राजधर्मकथनम् ॥ 1 ॥

उमोवाच ।	001  
देवदेव नमस्तुभ्यं त्र्यक्ष भो वृषभध्वज ।	001a  
श्रुतं मे भगवन्सर्वं त्वत्प्रसादान्महेश्वर ॥	001c  
सङ्गृहीतं मया तच्च तव वाक्यमनुत्तमम् ।	002a  
इदानीमस्ति सन्देहो मानुषेष्विह कश्चन ॥	002c  
तुल्यप्राणशिरःकायो राजाऽयमिति मृश्यते ।	003a  
केन कर्मविपाकेन सर्वप्राधान्यमर्हति ॥	003c  
स चापि दण्डयन्मर्त्यान्भर्त्सयन्विधमन्नपि ।	004a  
प्रेत्यभावे कथं लोकाल्ँलभते पुण्यकर्मणा ।	004c  
राजवृत्तमहं तस्माच्छ्रोतुमिच्छामि मानद ॥	004e  
महेश्वर उवाच ।	005  
तदहं ते प्रवक्ष्यामि राजधर्मं शुभानने ॥	005ac  
राजायत्तं हि यत्सर्वं लोकवृत्तं शुभाशुभम् ।	006a  
महतस्तपसो देवि फलं राज्यमिति स्मृतम् ॥	006c  
तपोदानमयं राज्यं परं स्थानं विधीयते ।	007a  
तस्माद्राज्ञः सदा मर्त्याः प्रणमन्ति यतस्ततः ॥	007c  
न्यायतस्त्वं महाभागे श्रोतुकामाऽसि भामिनि ।	008a  
तस्मात्तस्यैव चरितं जगत्पथ्यं शृणु प्रिये ॥	008c  
अराजके पुरा त्वासीत्प्रजानां सङ्कुलं महत् ।	009a  
तदृष्ट्वा सङ्कुलं ब्रह्मा मनुं राज्ये न्यवेदयत् ।	009c  
तदाप्रभृति सन्दृष्टं राज्ञां वृत्तं शुभाशुभम् ॥	009e  
तन्मे शृणु वरारोहे तस्य पथ्यं जगद्धितम् ।	010a  
यथा प्रेत्य लभेत्स्वर्गं यथा वीर्यं यशस्तथा ॥	010c  
पित्र्यं वा भूतपूर्वं वा स्वयमुत्पाद्य वा पुनः ।	011a  
राज्यधर्ममनुष्ठाय विधिवद्भोक्तुमर्हति ॥	011c  
आत्मानमेव प्रथमं विनयैरुपपादयेत् ।	012a  
अनु भृत्यान्प्रजाः पश्चादित्येष विनयक्रमः ॥	012c  
स्वामिनं चोषमां कृत्वा प्रजास्तद्वृत्तकाङ्क्षया ।	013a  
स्वयं विनयसम्पन्ना भवन्तीह शुभेक्षणे ॥	013c  
स्वस्मात्पूर्वतरा राजा विनयत्येव वै प्रजाः ।	014a  
अपहास्यो भवेत्तादृक्स्वदोषस्यानवेक्षणात् ॥	014c  
विद्याभ्यासैर्वृद्धयोगैरात्मानं विनयं नयेत् ।	015a  
विद्या धर्मार्थफलिनी तद्विदो वृद्धसञ्ज्ञिताः ॥	015c  
इन्द्रियाणां जयो देवि अत ऊर्ध्वमुदाहृतः ।	016a  
अजये सुमहान्दोषो राजानं विनिपातयेत् ॥	016c  
पञ्चैव स्ववशे कृत्वा तदर्थान्पञ्च शोषयेत् ।	017a  
षडुत्सृज्य यथायोगं ज्ञानेन विनयेन च ।	017c  
शास्त्रचक्षुर्नयपरो भूत्वा भृत्यान्समाहरेत् ॥	017e  
वृत्तश्रुतकुलोपेतानुपधाभिः परीक्षितान् ।	018a  
अमात्यानुपधातीतान्सोपसर्पाञ्जितेन्द्रियान् ।	018c  
योजयेत यथायोगं यथार्हं स्वेषु कर्मसु ॥	018e  
अमात्या बुद्धिसम्पन्ना राष्ट्रं बहुजनप्रियम् ।	019a  
दुराधर्षं पुरश्रेष्ठं कोशः कृच्छ्रसहः स्मृतः ॥	019c  
अनुरक्तं बलं साम्नामद्वैधं मन्त्रमेव च ।	020a  
एताः प्रकृतयः स्वेषु स्वामी विनयतत्ववित् ।	020c  
प्रजानां रक्षणार्थाय सर्वमेतद्विनिर्मितम् ।	021a  
आभिः करणभूताभिः कुर्याल्लोकहितं नृपः ॥	021c  
आत्मरक्षा नरेन्द्रस्य प्रजारक्षार्थमिष्यते ।	022a  
तस्मात्सततमात्मानं संरक्षेदप्रमादवान् ॥	022c  
भोजनाच्छादनस्नानाद्बहिर्निष्क्रमणादपि ।	023a  
नित्यं स्त्रीगणसंयोगाद्रक्षेदात्मानमात्मवान् ॥	023c  
स्वेभ्यश्चैव परेभ्यश्च शस्त्रादपि विषादपि ।	024a  
सततं पुत्रदारेभ्यो रक्षेदात्मानमात्मवान् ॥	024c  
सर्वेभ्य एव स्थानेभ्यो रक्षेदात्मानमात्मवान् ।	025a  
प्रजानां रक्षणार्थाय प्रजाहितकरो भवेत् ॥	025c  
प्रजाकार्यं तु तत्कार्यं प्रजासौख्यं तु तत्सुखम् ।	026a  
प्रजाप्रियं प्रियं तस्य स्वहितं तु प्रजाहितम् ।	026c  
प्रजार्थं तस्य सर्वस्वमात्मार्थं न विधीयते ।	026e  
प्रकृतीनां हि रक्षार्थं रागद्वेषौ व्युदस्य च ।	027a  
उभयोः पक्षयोर्वादं श्रुत्वा चैव यथातथम् ।	027c  
तमर्थं विमृशेद्बुद्ध्या स्वयमातत्वदर्शनात् ॥	027e  
तत्वविद्भिश्च बहुभिर्वृद्धैः सह नरोत्तमैः ।	028a  
कर्तारमपराधं च देशकालौ नयानयौ ॥	028c  
ज्ञात्वा सम्यग्यथाशास्त्रं ततो दण्डं नयेन्नृषु ।	029a  
एवं कुर्वंल्लभेद्धर्मं पक्षपातविवर्जनात् ॥	029c  
प्रत्यक्षाप्तोपदेशाभ्यामनुमानेन वा पुनः ।	030a  
बोद्धव्यं सततं राज्ञा देशवृत्तं शुभाशुभम् ॥	030c  
चारैः कर्मप्रवृत्त्या च तद्विज्ञाय विचारयेत् ।	031a  
अशुभं निर्हरेत्सद्यो जोषयेच्छुभमात्मनः ॥	031c  
गर्ह्यान्विगर्हयेदेव पूज्यान्सम्पूजयेत्तथा ।	032a  
दण्ड्यांश्च दण्डयेद्देवि नात्र कार्या विचारणा ॥	032c  
पञ्चावेक्षन्सदा मन्त्रं कुर्याद्बुद्धियुतैर्नरैः ।	033a  
कुलवृत्तश्रुतोपेतैर्नित्यं मन्त्रपरो भवेत् ॥	033c  
कामकारेण वै मुख्यैर्न च मन्त्रमना भवेत् ।	034a  
राजा राष्ट्रहितापेक्षं सत्यधर्माणि कारयेत् ॥	034c  
सर्वोद्योगं स्वयं कुर्याद्दुर्गादिषु सदा नृषु ।	035a  
देशवृद्धिकरान्भृत्यानप्रमादेन कारयेत् ॥	035c  
देशक्षयकरान्सर्वानप्रियांश्च विवर्जयेत् ।	036a  
अहन्यहनि सम्पश्येदनुजीविगणं स्वयम् ॥	036c  
सुमुखः सुप्रियो दत्त्वा सम्यग्वृत्तं समाचरेत् ।	037a  
अधर्म्यं परुषं तीक्ष्णं वाक्यं वक्तुं न चार्हति ॥	037c  
असंविश्वास्य वचनं वक्तुं सत्सु न चार्हति ।	038a  
नरेनरे गुणान्दोषान्सम्यग्वेदितुमर्हति ॥	038c  
स्वेङ्गितं वृणुयाद्धैर्यं न कुर्यात्क्षुद्रसंविदम् ।	039a  
परेङ्गितज्ञो लोकेषु भूत्वा संसर्गमाचरेत् ॥	039c  
स्वतश्च परतश्चैव परस्परभयादपि ।	040a  
अमानुषभयेभ्यश्च स्वाः प्रजाः पालयेन्नृपः ॥	040c  
लुब्धाः कठोराश्चाप्यस्य मानवा दस्युवृत्तयः ।	041a  
निग्राह्या एव ते राज्ञा सङ्गृहीत्वा यतस्ततः ॥	041c  
कुमारान्विनयोद्बोधैर्जन्मप्रभृति योजयेत् ।	042a  
तेषामात्मगुणोपेतं यौवराज्येन योजयेत् ॥	042c  
प्रकृतीनां यथा न स्याद्राज्यभ्रंशो भवेद्भयम् ।	043a  
एतत्सञ्चिन्तयेन्नित्यं तद्विधानं तथार्हति ॥	043c  
अराजकं क्षणमपि राज्यं न स्याद्धि शोभने ।	044a  
आत्मनोऽनुविधानाय यौवराज्यं सदेष्यते ॥	044c  
कुलजानां च वैद्यानां श्रोत्रियाणां तपस्विनाम् ।	045a  
अन्येषां वृत्तियुक्तानां विशेषं कर्तुमर्हति ॥	045c  
आत्मार्थं राज्यतन्त्रार्थं कोशार्थं च समाचरेत् ।	046a  
दुर्गाद्राष्ट्रात्समुद्राच्च वणिग्भ्यः पुरुषात्ययात् ॥	046c  
परात्मगुणसाराभ्यां भृत्यपोषणमाचरेत् ।	047a  
वाहनानां प्रकुर्वीत पोषणं योधकर्मसु ॥	047c  
सादरः सततं भूत्वा अवेक्षाव्रतमाचरेत् ।	048a  
चतुर्दा विभजेत्कोशं धर्मभृत्यात्मकारणात् ॥	048c  
आपदर्थं च नीतिज्ञो देशकालवशेन तु ।	049a  
अनाथान्व्यथितान्वृद्धान्स्वे देशे पोषयेन्नृपः ॥	049c  
सन्धिं च विग्रहं चैव तद्विशेषांस्तथा परान् ।	050a  
यथावत्संविमृश्यैव बुद्धिपूर्वं समाचरेत् ॥	050c  
सर्वेषां सम्प्रियो भूत्वा मण्डलं सततं चरेत् ।	051a  
शुभेष्वपि च कार्येषु च चैकान्तः समाचरेत् ॥	051c  
स्वतश्च परतश्चैव व्यसनानि विमृश्य सः ।	052a  
परेणि धार्मिकान्योगान्नातीयाद्द्वेषलोभतः ॥	052c  
रक्ष्यत्वं वै प्रजाधर्मः क्षत्रधर्मस्तु रक्षणम् ।	053a  
कुनृपैः पीडितास्तस्मात्प्रजाः सर्वत्र पालयेत् ॥	053c  
यात्राकालेऽनवेक्ष्यैव पश्चात्कोपफलोदयः ।	054a  
तद्युक्ताश्चापदश्चैव शासनादिति चिन्तयेत् ॥	054c  
व्यसनेभ्यो बलं रक्षेन्नयतो व्ययतोपि वा ।	055a  
प्रायशो वर्जयेद्युद्धं प्राणरक्षणकारणात् ॥	055c  
कारणादेव योद्धव्यं नात्मनः परदोषतः ।	056a  
सुयुद्धे प्राणमोक्षश्च तस्य धर्माय इष्यते ॥	056c  
अभियुक्तो बलवता कुर्यादापद्विधिं नृपः ।	057a  
अनुनीय तथा सर्वान्प्रजानां हितकारणात् ॥	057c  
अन्यप्रकृतियुक्तानां राज्ञां वृत्तिविचारिणाम् ।	058a  
अन्यांश्चापत्प्रपन्नानां न तान्संयोक्तुमर्हति ॥	058c  
शुभाशुभं यदा देवि व्रतं तूभयसाधनम् ।	059a  
आत्मैव तच्छुभं कुर्यादशुभं योजयेत्परान् ।	059c  
एवमुद्देशतः प्रोक्तमलेपत्वं यथा भवेत् ।	060a  
एष देवि समासेन राजधर्मः प्रकीर्तितः ॥	060c  
एवं संवर्तमानस्तु दण्डयन्भर्त्सयन्प्रजाः ।	061a  
निष्कल्मषमवाप्नोति पद्मपत्रमिवाम्भसा ॥	061c  
एवं संवर्तमानस्य कालधर्मो यदा भवेत् ।	062a  
स्वर्गलोके तदा राजा त्रिदशैः सह तोष्यते ॥	062c  
द्विविधं राज्यवृत्तं च न्यायभाग्यसमन्वितम् ।	063a  
एवं न्यायानुगं वृत्तं कथितं ते शुभेक्षणे ॥	063c  
राज्यं न्यायानुगं तात बुद्धिशास्त्रानुगं भवेत् ।	064a  
धर्म्यं पथ्यं यशस्यं च स्वर्ग्यं चैव तथा भवेत् ॥	064c  
राज्यं भाग्यानुगं नाम अयथावत्प्रदृश्यते ।	065a  
तत्तु शास्त्रविनिर्मुक्तं सतां कोपकरं भवेत् ।	065c  
अधर्म्यमयशस्यं च दुरन्तं च भवेद्ध्रुवम् ॥	065e  
यत्र स्वच्छन्दतः सर्वं क्रियते कर्म राजभिः ।	066a  
तत्र भाग्यवशाद्भृत्या लभन्ते न विशेषतः ॥	066c  
यत्र दण्ड्या न दण्ड्यन्ते पूज्यन्ते वा नराधमाः ।	067a  
यत्र सन्तोपि हन्यन्ते तत्र भाग्यानुगं भवेत् ॥	067c  
शुभाशुभं यथा यत्र विपरीतं प्रदृश्यते ।	068a  
राज्ञि चासुरपक्षे तु तत्र भाग्यानुगं भवेत् ॥	068c  
भाग्यानुगे तु राजानो वर्तमाना यथातथा ।	069a  
प्राप्याकीर्तिमनर्थं च इह लोके शुभेक्षणे ॥	069c  
परत्र सुमहाघोरं तमः प्राप्य दुरत्ययम् ।	070a  
तिष्ठन्ति नरके देवि प्रलयान्तादिति स्थितिः ॥	070c  
मोक्षं दुष्कृतिनां चापि विद्यते कालपर्ययात् ।	071a  
नास्त्येव मोक्षणं देवि राज्ञां दुष्कृतिकारिणाम् ॥	071c  
एतत्सर्वं समासेन राजवृत्तं शुभाशुभम् ।	072a  
कथितं ते महाभागे भूयः श्रोतुं किमिच्छसि ॥ ॥	072c  

इति श्रीमन्महाभारते अनुशासनपर्वणि दानधर्मपर्वणि द्वादशाधिकद्विशततमोऽध्यायः ॥ 212 ॥
