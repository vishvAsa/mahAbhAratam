युधिष्ठिर उवाच	001  
विस्रम्भितोऽहं भवता धर्मान्प्रवदता विभो	001a  
प्रवक्ष्यामि तु सन्देहं तन्मे ब्रूहि पितामह	001c  
व्रतानां किं फलं प्रोक्तं कीदृशं वा महाद्युते	002a  
नियमानां फलं किं च स्वधीतस्य च किं फलम्	002c  
दमस्येह फलं किं च वेदानां धारणे च किम्	003a  
अध्यापने फलं किं च सर्वमिच्छामि वेदितुम्	003c  
अप्रतिग्राहके किं च फलं लोके पितामह	004a  
तस्य किं च फलं दृष्टं श्रुतं यः सम्प्रयच्छति	004c  
स्वकर्मनिरतानां च शूराणां चापि किं फलम्	005a  
सत्ये च किं फलं प्रोक्तं ब्रह्मचर्ये च किं फलम्	005c  
पितृशुश्रूषणे किं च मातृशुश्रूषणे तथा	006a  
आचार्यगुरुशुश्रूषास्वनुक्रोशानुकम्पने	006c  
एतत्सर्वमशेषेण पितामह यथातथम्	007a  
वेत्तुमिच्छामि धर्मज्ञ परं कौतूहलं हि मे	007c  
भीष्म उवाच	008  
यो व्रतं वै यथोद्दिष्टं तथा सम्प्रतिपद्यते	008a  
अखण्डं सम्यगारब्धं तस्य लोकाः सनातनाः	008c  
नियमानां फलं राजन्प्रत्यक्षमिह दृश्यते	009a  
नियमानां क्रतूनां च त्वयावाप्तमिदं फलम्	009c  
स्वधीतस्यापि च फलं दृश्यतेऽमुत्र चेह च	010a  
इहलोकेऽर्थवान्नित्यं ब्रह्मलोके च मोदते	010c  
दमस्य तु फलं राजञ्शृणु त्वं विस्तरेण मे	011a  
दान्ताः सर्वत्र सुखिनो दान्ताः सर्वत्र निर्वृताः	011c  
यत्रेच्छागामिनो दान्ताः सर्वशत्रुनिषूदनाः	012a  
प्रार्थयन्ति च यद्दान्ता लभन्ते तन्न संशयः	012c  
युज्यन्ते सर्वकामैर्हि दान्ताः सर्वत्र पाण्डव	013a  
स्वर्गे तथा प्रमोदन्ते तपसा विक्रमेण च	013c  
दानैर्यज्ञैश्च विविधैर्यथा दान्ताः क्षमान्विताः	014a  
दाता कुप्यति नो दान्तस्तस्माद्दानात्परो दमः	014c  
यस्तु दद्यादकुप्यन्हि तस्य लोकाः सनातनाः	015a  
क्रोधो हन्ति हि यद्दानं तस्माद्दानात्परो दमः	015c  
अदृश्यानि महाराज स्थानान्ययुतशो दिवि	016a  
ऋषीणां सर्वलोकेषु यानीतो यान्ति देवताः	016c  
दमेन यानि नृपते गच्छन्ति परमर्षयः	017a  
कामयाना महत्स्थानं तस्माद्दानात्परो दमः	017c  
अध्यापकः परिक्लेशादक्षयं फलमश्नुते	018a  
विधिवत्पावकं हुत्वा ब्रह्मलोके नराधिप	018c  
अधीत्यापि हि यो वेदान्न्यायविद्भ्यः प्रयच्छति	019a  
गुरुकर्मप्रशंसी च सोऽपि स्वर्गे महीयते	019c  
क्षत्रियोऽध्ययने युक्तो यजने दानकर्मणि	020a  
युद्धे यश्च परित्राता सोऽपि स्वर्गे महीयते	020c  
वैश्यः स्वकर्मनिरतः प्रदानाल्लभते महत्	021a  
शूद्रः स्वकर्मनिरतः स्वर्गं शुश्रूषयार्च्छति	021c  
शूरा बहुविधाः प्रोक्तास्तेषामर्थांश्च मे शृणु	022a  
शूरान्वयानां निर्दिष्टं फलं शूरस्य चैव ह	022c  
यज्ञशूरा दमे शूराः सत्यशूरास्तथापरे	023a  
युद्धशूरास्तथैवोक्ता दानशूराश्च मानवाः	023c  
बुद्धिशूरास्तथैवान्ये क्षमाशूरास्तथापरे	024a  
आर्जवे च तथा शूराः शमे वर्तन्ति मानवाः	024c  
तैस्तैस्तु नियमैः शूरा बहवः सन्ति चापरे	025a  
वेदाध्ययनशूराश्च शूराश्चाध्यापने रताः	025c  
गुरुशुश्रूषया शूराः पितृशुश्रूषयापरे	026a  
मातृशुश्रूषया शूरा भैक्ष्यशूरास्तथापरे	026c  
साङ्ख्यशूराश्च बहवो योगशूरास्तथापरे	027a  
अरण्ये गृहवासे च शूराश्चातिथिपूजने	027c  
सर्वे यान्ति पराल्ँलोकान्स्वकर्मफलनिर्जितान्	027e  
धारणं सर्ववेदानां सर्वतीर्थावगाहनम्	028a  
सत्यं च ब्रुवतो नित्यं समं वा स्यान्न वा समम्	028c  
अश्वमेधसहस्रं च सत्यं च तुलया धृतम्	029a  
अश्वमेधसहस्राद्धि सत्यमेव विशिष्यते	029c  
सत्येन सूर्यस्तपति सत्येनाग्निः प्रदीप्यते	030a  
सत्येन मारुतो वाति सर्वं सत्ये प्रतिष्ठितम्	030c  
सत्येन देवान्प्रीणाति पितॄन्वै ब्राह्मणांस्तथा	031a  
सत्यमाहुः परं धर्मं तस्मात्सत्यं न लङ्घयेत्	031c  
मुनयः सत्यनिरता मुनयः सत्यविक्रमाः	032a  
मुनयः सत्यशपथास्तस्मात्सत्यं विशिष्यते	032c  
सत्यवन्तः स्वर्गलोके मोदन्ते भरतर्षभ	032e  
दमः सत्यफलावाप्तिरुक्ता सर्वात्मना मया	033a  
असंशयं विनीतात्मा सर्वः स्वर्गे महीयते	033c  
ब्रह्मचर्यस्य तु गुणाञ्शृणु मे वसुधाधिप	034a  
आ जन्ममरणाद्यस्तु ब्रह्मचारी भवेदिह	034c  
न तस्य किञ्चिदप्राप्यमिति विद्धि जनाधिप	034e  
बह्व्यः कोट्यस्त्वृषीणां तु ब्रह्मलोके वसन्त्युत	035a  
सत्ये रतानां सततं दान्तानामूर्ध्वरेतसाम्	035c  
ब्रह्मचर्यं दहेद्राजन्सर्वपापान्युपासितम्	036a  
ब्राह्मणेन विशेषेण ब्राह्मणो ह्यग्निरुच्यते	036c  
प्रत्यक्षं च तवाप्येतद्ब्राह्मणेषु तपस्विषु	037a  
बिभेति हि यथा शक्रो ब्रह्मचारिप्रधर्षितः	037c  
तद्ब्रह्मचर्यस्य फलमृषीणामिह दृश्यते	037e  
मातापित्रोः पूजने यो धर्मस्तमपि मे शृणु	038a  
शुश्रूषते यः पितरं न चासूयेत्कथञ्चन	038c  
मातरं वानहंवादी गुरुमाचार्यमेव च	038e  
तस्य राजन्फलं विद्धि स्वर्लोके स्थानमुत्तमम्	039a  
न च पश्येत नरकं गुरुशुश्रूषुरात्मवान्	039c  
