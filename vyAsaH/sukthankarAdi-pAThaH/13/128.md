महेश्वर उवाच	001  
तिलोत्तमा नाम पुरा ब्रह्मणा योषिदुत्तमा	001a  
तिलं तिलं समुद्धृत्य रत्नानां निर्मिता शुभा	001c  
साभ्यगच्छत मां देवि रूपेणाप्रतिमा भुवि	002a  
प्रदक्षिणं लोभयन्ती मां शुभे रुचिरानना	002c  
यतो यतः सा सुदती मामुपाधावदन्तिके	003a  
ततस्ततो मुखं चारु मम देवि विनिर्गतम्	003c  
तां दिदृक्षुरहं योगाच्चतुर्मूर्तित्वमागतः	004a  
चतुर्मुखश्च संवृत्तो दर्शयन्योगमात्मनः	004c  
पूर्वेण वदनेनाहमिन्द्रत्वमनुशास्मि ह	005a  
उत्तरेण त्वया सार्धं रमाम्यहमनिन्दिते	005c  
पश्चिमं मे मुखं सौम्यं सर्वप्राणिसुखावहम्	006a  
दक्षिणं भीमसङ्काशं रौद्रं संहरति प्रजाः	006c  
जटिलो ब्रह्मचारी च लोकानां हितकाम्यया	007a  
देवकार्यार्थसिद्ध्यर्थं पिनाकं मे करे स्थितम्	007c  
इन्द्रेण च पुरा वज्रं क्षिप्तं श्रीकाङ्क्षिणा मम	008a  
दग्ध्वा कण्ठं तु तद्यातं तेन श्रीकण्ठता मम	008c  
उमोवाच	009  
वाहनेषु प्रभूतेषु श्रीमत्स्वन्येषु सत्सु ते	009a  
कथं गोवृषभो देव वाहनत्वमुपागतः	009c  
महेश्वर उवाच	010  
सुरभीं ससृजे ब्रह्मामृतधेनुं पयोमुचम्	010a  
सा सृष्टा बहुधा जाता क्षरमाणा पयोऽमृतम्	010c  
तस्या वत्समुखोत्सृष्टः फेनो मद्गात्रमागतः	011a  
ततो दग्धा मया गावो नानावर्णत्वमागताः	011c  
ततोऽहं लोकगुरुणा शमं नीतोऽर्थवेदिना	012a  
वृषं चेमं ध्वजार्थं मे ददौ वाहनमेव च	012c  
उमोवाच	013  
निवासा बहुरूपास्ते विश्वरूपगुणान्विताः	013a  
तांश्च सन्त्यज्य भगवञ्श्मशाने रमसे कथम्	013c  
केशास्थिकलिले भीमे कपालघटसङ्कुले	014a  
गृध्रगोमायुकलिले चिताग्निशतसङ्कुले	014c  
अशुचौ मांसकलिले वसाशोणितकर्दमे	015a  
विनिकीर्णामिषचये शिवानादविनादिते	015c  
महेश्वर उवाच	016  
मेध्यान्वेषी महीं कृत्स्नां विचरामि निशास्वहम्	016a  
न च मेध्यतरं किञ्चिच्छ्मशानादिह विद्यते	016c  
तेन मे सर्ववासानां श्मशाने रमते मनः	017a  
न्यग्रोधशाखासञ्छन्ने निर्भुक्तस्रग्विभूषिते	017c  
तत्र चैव रमन्ते मे भूतसङ्घाः शुभानने	018a  
न च भूतगणैर्देवि विनाहं वस्तुमुत्सहे	018c  
एष वासो हि मे मेध्यः स्वर्गीयश्च मतो हि मे	019a  
पुण्यः परमकश्चैव मेध्यकामैरुपास्यते	019c  
उमोवाच	020  
भगवन्सर्वभूतेश सर्वधर्मभृतां वर	020a  
पिनाकपाणे वरद संशयो मे महानयम्	020c  
अयं मुनिगणः सर्वस्तपस्तप इति प्रभो	021a  
तपोन्वेषकरो लोके भ्रमते विविधाकृतिः	021c  
अस्य चैवर्षिसङ्घस्य मम च प्रियकाम्यया	022a  
एतं ममेह सन्देहं वक्तुमर्हस्यरिन्दम	022c  
धर्मः किंलक्षणः प्रोक्तः कथं वाचरितुं नरैः	023a  
शक्यो धर्ममविन्दद्भिर्धर्मज्ञ वद मे प्रभो	023c  
नारद उवाच	024  
ततो मुनिगणः सर्वस्तां देवीं प्रत्यपूजयत्	024a  
वाग्भिरृग्भूषितार्थाभिः स्तवैश्चार्थविदां वर	024c  
महेश्वर उवाच	025  
अहिंसा सत्यवचनं सर्वभूतानुकम्पनम्	025a  
शमो दानं यथाशक्ति गार्हस्थ्यो धर्म उत्तमः	025c  
परदारेष्वसङ्कल्पो न्यासस्त्रीपरिरक्षणम्	026a  
अदत्तादानविरमो मधुमांसस्य वर्जनम्	026c  
एष पञ्चविधो धर्मो बहुशाखः सुखोदयः	027a  
देहिभिर्धर्मपरमैः कर्तव्यो धर्मसञ्चयः	027c  
उमोवाच	028  
भगवन्संशयं पृष्टस्तं मे व्याख्यातुमर्हसि	028a  
चातुर्वर्ण्यस्य यो धर्मः स्वे स्वे वर्णे गुणावहः	028c  
ब्राह्मणे कीदृशो धर्मः क्षत्रिये कीदृशो भवेत्	029a  
वैश्ये किंलक्षणो धर्मः शूद्रे किंलक्षणो भवेत्	029c  
महेश्वर उवाच	030  
न्यायतस्ते महाभागे संशयः समुदीरितः	030a  
भूमिदेवा महाभागाः सदा लोके द्विजातयः	030c  
उपवासः सदा धर्मो ब्राह्मणस्य न संशयः	031a  
स हि धर्मार्थमुत्पन्नो ब्रह्मभूयाय कल्पते	031c  
तस्य धर्मक्रिया देवि व्रतचर्या च न्यायतः	032a  
तथोपनयनं चैव द्विजायैवोपपद्यते	032c  
गुरुदैवतपूजार्थं स्वाध्यायाभ्यसनात्मकः	033a  
देहिभिर्धर्मपरमैश्चर्तव्यो धर्मसम्भवः	033c  
उमोवाच	034  
भगवन्संशयो मेऽत्र तं मे व्याख्यातुमर्हसि	034a  
चातुर्वर्ण्यस्य धर्मं हि नैपुण्येन प्रकीर्तय	034c  
महेश्वर उवाच	035  
रहस्यश्रवणं धर्मो वेदव्रतनिषेवणम्	035a  
व्रतचर्यापरो धर्मो गुरुपादप्रसादनम्	035c  
भैक्षचर्यापरो धर्मो धर्मो नित्योपवासिता	036a  
नित्यस्वाध्यायिता धर्मो ब्रह्मचर्याश्रमस्तथा	036c  
गुरुणा त्वभ्यनुज्ञातः समावर्तेत वै द्विजः	037a  
विन्देतानन्तरं भार्यामनुरूपां यथाविधि	037c  
शूद्रान्नवर्जनं धर्मस्तथा सत्पथसेवनम्	038a  
धर्मो नित्योपवासित्वं ब्रह्मचर्यं तथैव च	038c  
आहिताग्निरधीयानो जुह्वानः संयतेन्द्रियः	039a  
विघसाशी यताहारो गृहस्थः सत्यवाक्शुचिः	039c  
अतिथिव्रतता धर्मो धर्मस्त्रेताग्निधारणम्	040a  
इष्टीश्च पशुबन्धांश्च विधिपूर्वं समाचरेत्	040c  
यज्ञश्च परमो धर्मस्तथाहिंसा च देहिषु	041a  
अपूर्वभोजनं धर्मो विघसाशित्वमेव च	041c  
भुक्ते परिजने पश्चाद्भोजनं धर्म उच्यते	042a  
ब्राह्मणस्य गृहस्थस्य श्रोत्रियस्य विशेषतः	042c  
दम्पत्योः समशीलत्वं धर्मश्च गृहमेधिनाम्	043a  
गृह्याणां चैव देवानां नित्यं पुष्पबलिक्रिया	043c  
नित्योपलेपनं धर्मस्तथा नित्योपवासिता	044a  
सुसम्मृष्टोपलिप्ते च साज्यधूमोद्गमे गृहे	044c  
एष द्विजजने धर्मो गार्हस्थ्यो लोकधारणः	045a  
द्विजातीनां सतां नित्यं सदैवैष प्रवर्तते	045c  
यस्तु क्षत्रगतो देवि त्वया धर्म उदीरितः	046a  
तमहं ते प्रवक्ष्यामि तं मे शृणु समाहिता	046c  
क्षत्रियस्य स्मृतो धर्मः प्रजापालनमादितः	047a  
निर्दिष्टफलभोक्ता हि राजा धर्मेण युज्यते	047c  
प्रजाः पालयते यो हि धर्मेण मनुजाधिपः	048a  
तस्य धर्मार्जिता लोकाः प्रजापालनसञ्चिताः	048c  
तत्र राज्ञः परो धर्मो दमः स्वाध्याय एव च	049a  
अग्निहोत्रपरिस्पन्दो दानाध्ययनमेव च	049c  
यज्ञोपवीतधारणं यज्ञो धर्मक्रियास्तथा	050a  
भृत्यानां भरणं धर्मः कृते कर्मण्यमोघता	050c  
सम्यग्दण्डे स्थितिर्धर्मो धर्मो वेदक्रतुक्रियाः	051a  
व्यवहारस्थितिर्धर्मः सत्यवाक्यरतिस्तथा	051c  
आर्तहस्तप्रदो राजा प्रेत्य चेह महीयते	052a  
गोब्राह्मणार्थे विक्रान्तः सङ्ग्रामे निधनं गतः	052c  
अश्वमेधजिताल्ँलोकान्प्राप्नोति त्रिदिवालये	052e  
वैश्यस्य सततं धर्मः पाशुपाल्यं कृषिस्तथा	053a  
अग्निहोत्रपरिस्पन्दो दानाध्ययनमेव च	053c  
वाणिज्यं सत्पथस्थानमातिथ्यं प्रशमो दमः	054a  
विप्राणां स्वागतं त्यागो वैश्यधर्मः सनातनः	054c  
तिलान्गन्धान्रसांश्चैव न विक्रीणीत वै क्वचित्	055a  
वणिक्पथमुपासीनो वैश्यः सत्पथमाश्रितः	055c  
सर्वातिथ्यं त्रिवर्गस्य यथाशक्ति यथार्हतः	056a  
शूद्रधर्मः परो नित्यं शुश्रूषा च द्विजातिषु	056c  
स शूद्रः संशिततपाः सत्यसन्धो जितेन्द्रियः	057a  
शुश्रूषन्नतिथिं प्राप्तं तपः सञ्चिनुते महत्	057c  
त्यक्तहिंसः शुभाचारो देवताद्विजपूजकः	058a  
शूद्रो धर्मफलैरिष्टैः सम्प्रयुज्येत बुद्धिमान्	058c  
एतत्ते सर्वमाख्यातं चातुर्वर्ण्यस्य शोभने	059a  
एकैकस्येह सुभगे किमन्यच्छ्रोतुमिच्छसि	059c  
