युधिष्ठिर उवाच	001  
एको लोकः सुकृतिनां सर्वे त्वाहो पितामह	001a  
उत तत्रापि नानात्वं तन्मे ब्रूहि पितामह	001c  
भीष्म उवाच	002  
कर्मभिः पार्थ नानात्वं लोकानां यान्ति मानवाः	002a  
पुण्यान्पुण्यकृतो यान्ति पापान्पापकृतो जनाः	002c  
अत्राप्युदाहरन्तीममितिहासं पुरातनम्	003a  
गौतमस्य मुनेस्तात संवादं वासवस्य च	003c  
ब्राह्मणो गौतमः कश्चिन्मृदुर्दान्तो जितेन्द्रियः	004a  
महावने हस्तिशिशुं परिद्यूनममातृकम्	004c  
तं दृष्ट्वा जीवयामास सानुक्रोशो धृतव्रतः	005a  
स तु दीर्घेण कालेन बभूवातिबलो महान्	005c  
तं प्रभिन्नं महानागं प्रस्रुतं सर्वतो मदम्	006a  
धृतराष्ट्रस्य रूपेण शक्रो जग्राह हस्तिनम्	006c  
ह्रियमाणं तु तं दृष्ट्वा गौतमः संशितव्रतः	007a  
अभ्यभाषत राजानं धृतराष्ट्रं महातपाः	007c  
मा मे हार्षीर्हस्तिनं पुत्रमेनं दुःखात्पुष्टं धृतराष्ट्राकृतज्ञ	008a  
मित्रं सतां सप्तपदं वदन्ति मित्रद्रोहो नैव राजन्स्पृशेत्त्वाम्	008c  
इध्मोदकप्रदातारं शून्यपालकमाश्रमे	009a  
विनीतमाचार्यकुले सुयुक्तं गुरुकर्मणि	009c  
शिष्टं दान्तं कृतज्ञं च प्रियं च सततं मम	010a  
न मे विक्रोशतो राजन्हर्तुमर्हसि कुञ्जरम्	010c  
धृतराष्ट्र उवाच	011  
गवां सहस्रं भवते ददामि दासीशतं निष्कशतानि पञ्च	011a  
अन्यच्च वित्तं विविधं महर्षे किं ब्राह्मणस्येह गजेन कृत्यम्	011c  
गौतम उवाच	012  
त्वामेव गावोऽभि भवन्तु राजन्दास्यः सनिष्का विविधं च रत्नम्	012a  
अन्यच्च वित्तं विविधं नरेन्द्र किं ब्राह्मणस्येह धनेन कृत्यम्	012c  
धृतराष्ट्र उवाच	013  
ब्राह्मणानां हस्तिभिर्नास्ति कृत्यं राजन्यानां नागकुलानि विप्र	013a  
स्वं वाहनं नयतो नास्त्यधर्मो नागश्रेष्ठाद्गौतमास्मान्निवर्त	013c  
गौतम उवाच	014  
यत्र प्रेतो नन्दति पुण्यकर्मा यत्र प्रेतः शोचति पापकर्मा	014a  
वैवस्वतस्य सदने महात्मनस्तत्र त्वाहं हस्तिनं यातयिष्ये	014c  
धृतराष्ट्र उवाच	015  
ये निष्क्रिया नास्तिकाः श्रद्दधानाः पापात्मान इन्द्रियार्थे निविष्टाः	015a  
यमस्य ते यातनां प्राप्नुवन्ति परं गन्ता धृतराष्ट्रो न तत्र	015c  
गौतम उवाच	016  
वैवस्वती संयमनी जनानां यत्रानृतं नोच्यते यत्र सत्यम्	016a  
यत्राबला बलिनं यातयन्ति तत्र त्वाहं हस्तिनं यातयिष्ये	016c  
धृतराष्ट्र उवाच	017  
ज्येष्ठां स्वसारं पितरं मातरं च गुरुं यथा मानयन्तश्चरन्ति	017a  
तथाविधानामेष लोको महर्षे परं गन्ता धृतराष्ट्रो न तत्र	017c  
गौतम उवाच	018  
मन्दाकिनी वैश्रवणस्य राज्ञो महाभोगा भोगिजनप्रवेश्या	018a  
गन्धर्वयक्षैरप्सरोभिश्च जुष्टा तत्र त्वाहं हस्तिनं यातयिष्ये	018c  
धृतराष्ट्र उवाच	019  
अतिथिव्रताः सुव्रता ये जना वै प्रतिश्रयं ददति ब्राह्मणेभ्यः	019a  
शिष्टाशिनः संविभज्याश्रितांश्च मन्दाकिनीं तेऽपि विभूषयन्ति	019c  
गौतम उवाच	020  
मेरोरग्रे यद्वनं भाति रम्यं सुपुष्पितं किन्नरगीतजुष्टम्	020a  
सुदर्शना यत्र जम्बूर्विशाला तत्र त्वाहं हस्तिनं यातयिष्ये	020c  
धृतराष्ट्र उवाच	021  
ये ब्राह्मणा मृदवः सत्यशीला बहुश्रुताः सर्वभूताभिरामाः	021a  
येऽधीयन्ते सेतिहासं पुराणं मध्वाहुत्या जुह्वति च द्विजेभ्यः	021c  
तथाविधानामेष लोको महर्षे परं गन्ता धृतराष्ट्रो न तत्र	022a  
यद्विद्यते विदितं स्थानमस्ति तद्ब्रूहि त्वं त्वरितो ह्येष यामि	022c  
गौतम उवाच	023  
सुपुष्पितं किन्नरराजजुष्टं प्रियं वनं नन्दनं नारदस्य	023a  
गन्धर्वाणामप्सरसां च सद्म तत्र त्वाहं हस्तिनं यातयिष्ये	023c  
धृतराष्ट्र उवाच	024  
ये नृत्तगीतकुशला जनाः सदा ह्ययाचमानाः सहिताश्चरन्ति	024a  
तथाविधानामेष लोको महर्षे परं गन्ता धृतराष्ट्रो न तत्र	024c  
गौतम उवाच	025  
यत्रोत्तराः कुरवो भान्ति रम्या देवैः सार्धं मोदमाना नरेन्द्र	025a  
यत्राग्नियौनाश्च वसन्ति विप्रा ह्ययोनयः पर्वतयोनयश्च	025c  
यत्र शक्रो वर्षति सर्वकामान्यत्र स्त्रियः कामचाराश्चरन्ति	026a  
यत्र चेर्ष्या नास्ति नारीनराणां तत्र त्वाहं हस्तिनं यातयिष्ये	026c  
धृतराष्ट्र उवाच	027  
ये सर्वभूतेषु निवृत्तकामा अमांसादा न्यस्तदण्डाश्चरन्ति	027a  
न हिंसन्ति स्थावरं जङ्गमं च भूतानां ये सर्वभूतात्मभूताः	027c  
निराशिषो निर्ममा वीतरागा लाभालाभे तुल्यनिन्दाप्रशंसाः	028a  
तथाविधानामेष लोको महर्षे परं गन्ता धृतराष्ट्रो न तत्र	028c  
गौतम उवाच	029  
ततः परं भान्ति लोकाः सनातनाः सुपुण्यगन्धा निर्मला वीतशोकाः	029a  
सोमस्य राज्ञः सदने महात्मनस्तत्र त्वाहं हस्तिनं यातयिष्ये	029c  
धृतराष्ट्र उवाच	030  
ये दानशीला न प्रतिगृह्णते सदा न चाप्यर्थानाददते परेभ्यः	030a  
येषामदेयमर्हते नास्ति किञ्चित्सर्वातिथ्याः सुप्रसादा जनाश्च	030c  
ये क्षन्तारो नाभिजल्पन्ति चान्याञ्शक्ता भूत्वा सततं पुण्यशीलाः	031a  
तथाविधानामेष लोको महर्षे परं गन्ता धृतराष्ट्रो न तत्र	031c  
गौतम उवाच	032  
ततः परं भान्ति लोकाः सनातना विरजसो वितमस्का विशोकाः	032a  
आदित्यस्य सुमहान्तः सुवृत्तास्तत्र त्वाहं हस्तिनं यातयिष्ये	032c  
धृतराष्ट्र उवाच	033  
स्वाध्यायशीला गुरुशुश्रूषणे रतास्तपस्विनः सुव्रताः सत्यसन्धाः	033a  
आचार्याणामप्रतिकूलभाषिणो नित्योत्थिता गुरुकर्मस्वचोद्याः	033c  
तथाविधानामेष लोको महर्षे विशुद्धानां भावितवाङ्मतीनाम्	034a  
सत्ये स्थितानां वेदविदां महात्मनां परं गन्ता धृतराष्ट्रो न तत्र	034c  
गौतम उवाच	035  
ततः परे भान्ति लोकाः सनातनाः सुपुण्यगन्धा विरजा विशोकाः	035a  
वरुणस्य राज्ञः सदने महात्मनस्तत्र त्वाहं हस्तिनं यातयिष्ये	035c  
धृतराष्ट्र उवाच	036  
चातुर्मास्यैर्ये यजन्ते जनाः सदा तथेष्टीनां दशशतं प्राप्नुवन्ति	036a  
ये चाग्निहोत्रं जुह्वति श्रद्दधाना यथान्यायं त्रीणि वर्षाणि विप्राः	036c  
स्वदारिणां धर्मधुरे महात्मनां यथोचिते वर्त्मनि सुस्थितानाम्	037a  
धर्मात्मनामुद्वहतां गतिं तां परं गन्ता धृतराष्ट्रो न तत्र	037c  
गौतम उवाच	038  
इन्द्रस्य लोका विरजा विशोका दुरन्वयाः काङ्क्षिता मानवानाम्	038a  
तस्याहं ते भवने भूरितेजसो राजन्निमं हस्तिनं यातयिष्ये	038c  
धृतराष्ट्र उवाच	039  
शतवर्षजीवी यश्च शूरो मनुष्यो वेदाध्यायी यश्च यज्वाप्रमत्तः	039a  
एते सर्वे शक्रलोकं व्रजन्ति परं गन्ता धृतराष्ट्रो न तत्र	039c  
गौतम उवाच	040  
प्राजापत्याः सन्ति लोका महान्तो नाकस्य पृष्ठे पुष्कला वीतशोकाः	040a  
मनीषिताः सर्वलोकोद्भवानां तत्र त्वाहं हस्तिनं यातयिष्ये	040c  
धृतराष्ट्र उवाच	041  
ये राजानो राजसूयाभिषिक्ता धर्मात्मानो रक्षितारः प्रजानाम्	041a  
ये चाश्वमेधावभृथाप्लुताङ्गास्तेषां लोका धृतराष्ट्रो न तत्र	041c  
गौतम उवाच	042  
ततः परं भान्ति लोकाः सनातनाः सुपुण्यगन्धा विरजा वीतशोकाः	042a  
तस्मिन्नहं दुर्लभे त्वाप्रधृष्ये गवां लोके हस्तिनं यातयिष्ये	042c  
धृतराष्ट्र उवाच	043  
यो गोसहस्री शतदः समां समां यो गोशती दश दद्याच्च शक्त्या	043a  
तथा दशभ्यो यश्च दद्यादिहैकां पञ्चभ्यो वा दानशीलस्तथैकाम्	043c  
ये जीर्यन्ते ब्रह्मचर्येण विप्रा ब्राह्मीं वाचं परिरक्षन्ति चैव	044a  
मनस्विनस्तीर्थयात्रापरायणास्ते तत्र मोदन्ति गवां विमाने	044c  
प्रभासं मानसं पुण्यं पुष्कराणि महत्सरः	045a  
पुण्यं च नैमिषं तीर्थं बाहुदां करतोयिनीम्	045c  
गयां गयशिरश्चैव विपाशां स्थूलवालुकाम्	046a  
तूष्णीङ्गङ्गां दशगङ्गां महाह्रदमथापि च	046c  
गौतमीं कौशिकीं पाकां महात्मानो धृतव्रताः	047a  
सरस्वतीदृषद्वत्यौ यमुनां ये प्रयान्ति च	047c  
तत्र ते दिव्यसंस्थाना दिव्यमाल्यधराः शिवाः	048a  
प्रयान्ति पुण्यगन्धाढ्या धृतराष्ट्रो न तत्र वै	048c  
गौतम उवाच	049  
यत्र शीतभयं नास्ति न चोष्णभयमण्वपि	049a  
न क्षुत्पिपासे न ग्लानिर्न दुःखं न सुखं तथा	049c  
न द्वेष्यो न प्रियः कश्चिन्न बन्धुर्न रिपुस्तथा	050a  
न जरामरणे वापि न पुण्यं न च पातकम्	050c  
तस्मिन्विरजसि स्फीते प्रज्ञासत्त्वव्यवस्थिते	051a  
स्वयम्भुभवने पुण्ये हस्तिनं मे यतिष्यति	051c  
धृतराष्ट्र उवाच	052  
निर्मुक्ताः सर्वसङ्गेभ्यो कृतात्मानो यतव्रताः	052a  
अध्यात्मयोगसंस्थाने युक्ताः स्वर्गगतिं गताः	052c  
ते ब्रह्मभवनं पुण्यं प्राप्नुवन्तीह सात्त्विकाः	053a  
न तत्र धृतराष्ट्रस्ते शक्यो द्रष्टुं महामुने	053c  
गौतम उवाच	054  
रथन्तरं यत्र बृहच्च गीयते यत्र वेदी पुण्डरीकैः स्तृणोति	054a  
यत्रोपयाति हरिभिः सोमपीथी तत्र त्वाहं हस्तिनं यातयिष्ये	054c  
बुध्यामि त्वां वृत्रहणं शतक्रतुं व्यतिक्रमन्तं भुवनानि विश्वा	055a  
कच्चिन्न वाचा वृजिनं कदा चिदकार्षं ते मनसोऽभिषङ्गात्	055c  
शक्र उवाच	056  
यस्मादिमं लोकपथं प्रजानामन्वागमं पदवादे गजस्य	056a  
तस्माद्भवान्प्रणतं मानुशास्तु ब्रवीषि यत्तत्करवाणि सर्वम्	056c  
गौतम उवाच	057  
श्वेतं करेणुं मम पुत्रनागं यं मेऽहार्षीर्दशवर्षाणि बालम्	057a  
यो मे वने वसतोऽभूद्द्वितीयस्तमेव मे देहि सुरेन्द्र नागम्	057c  
शक्र उवाच	058  
अयं सुतस्ते द्विजमुख्य नागश्चाघ्रायते त्वामभिवीक्षमाणः	058a  
पादौ च ते नासिकयोपजिघ्रते श्रेयो मम ध्याहि नमश्च तेऽस्तु	058c  
गौतम उवाच	059  
शिवं सदैवेह सुरेन्द्र तुभ्यं ध्यायामि पूजां च सदा प्रयुञ्जे	059a  
ममापि त्वं शक्र शिवं ददस्व त्वया दत्तं प्रतिगृह्णामि नागम्	059c  
शक्र उवाच	060  
येषां वेदा निहिता वै गुहायां मनीषिणां सत्त्ववतां महात्मनाम्	060a  
तेषां त्वयैकेन महात्मनास्मि बुद्धस्तस्मात्प्रीतिमांस्तेऽहमद्य	060c  
हन्तैहि ब्राह्मण क्षिप्रं सह पुत्रेण हस्तिना	061a  
प्राप्नुहि त्वं शुभाल्ँलोकानह्नाय च चिराय च	061c  
भीष्म उवाच	062  
स गौतमं पुरस्कृत्य सह पुत्रेण हस्तिना	062a  
दिवमाचक्रमे वज्री सद्भिः सह दुरासदम्	062c  
