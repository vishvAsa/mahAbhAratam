युधिष्ठिर उवाच	001  
दत्तानां फलसम्प्राप्तिं गवां प्रब्रूहि मेऽनघ	001a  
विस्तरेण महाबाहो न हि तृप्यामि कथ्यताम्	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
ऋषेरुद्दालकेर्वाक्यं नाचिकेतस्य चोभयोः	002c  
ऋषिरुद्दालकिर्दीक्षामुपगम्य ततः सुतम्	003a  
त्वं मामुपचरस्वेति नाचिकेतमभाषत	003c  
समाप्ते नियमे तस्मिन्महर्षिः पुत्रमब्रवीत्	003e  
उपस्पर्शनसक्तस्य स्वाध्यायनिरतस्य च	004a  
इध्मा दर्भाः सुमनसः कलशश्चाभितो जलम्	004c  
विस्मृतं मे तदादाय नदीतीरादिहाव्रज	004e  
गत्वानवाप्य तत्सर्वं नदीवेगसमाप्लुतम्	005a  
न पश्यामि तदित्येवं पितरं सोऽब्रवीन्मुनिः	005c  
क्षुत्पिपासाश्रमाविष्टो मुनिरुद्दालकिस्तदा	006a  
यमं पश्येति तं पुत्रमशपत्स महातपाः	006c  
तथा स पित्राभिहतो वाग्वज्रेण कृताञ्जलिः	007a  
प्रसीदेति ब्रुवन्नेव गतसत्त्वोऽपतद्भुवि	007c  
नाचिकेतं पिता दृष्ट्वा पतितं दुःखमूर्छितः	008a  
किं मया कृतमित्युक्त्वा निपपात महीतले	008c  
तस्य दुःखपरीतस्य स्वं पुत्रमुपगूहतः	009a  
व्यतीतं तदहःशेषं सा चोग्रा तत्र शर्वरी	009c  
पित्र्येणाश्रुप्रपातेन नाचिकेतः कुरूद्वह	010a  
प्रास्पन्दच्छयने कौश्ये वृष्ट्या सस्यमिवाप्लुतम्	010c  
स पर्यपृच्छत्तं पुत्रं श्लाघ्यं प्रत्यागतं पुनः	011a  
दिव्यैर्गन्धैः समादिग्धं क्षीणस्वप्नमिवोत्थितम्	011c  
अपि पुत्र जिता लोकाः शुभास्ते स्वेन कर्मणा	012a  
दिष्ट्या चासि पुनः प्राप्तो न हि ते मानुषं वपुः	012c  
प्रत्यक्षदर्शी सर्वस्य पित्रा पृष्टो महात्मना	013a  
अन्वर्थं तं पितुर्मध्ये महर्षीणां न्यवेदयत्	013c  
कुर्वन्भवच्छासनमाशु यातो ह्यहं विशालां रुचिरप्रभावाम्	014a  
वैवस्वतीं प्राप्य सभामपश्यं सहस्रशो योजनहैमभौमाम्	014c  
दृष्ट्वैव मामभिमुखमापतन्तं गृहं निवेद्यासनमादिदेश	015a  
वैवस्वतोऽर्घ्यादिभिरर्हणैश्च भवत्कृते पूजयामास मां सः	015c  
ततस्त्वहं तं शनकैरवोचं वृतं सदस्यैरभिपूज्यमानम्	016a  
प्राप्तोऽस्मि ते विषयं धर्मराज लोकानर्हे यान्स्म तान्मे विधत्स्व	016c  
यमोऽब्रवीन्मां न मृतोऽसि सौम्य यमं पश्येत्याह तु त्वां तपस्वी	017a  
पिता प्रदीप्ताग्निसमानतेजा न तच्छक्यमनृतं विप्र कर्तुम्	017c  
दृष्टस्तेऽहं प्रतिगच्छस्व तात शोचत्यसौ तव देहस्य कर्ता	018a  
ददामि किं चापि मनःप्रणीतं प्रियातिथे तव कामान्वृणीष्व	018c  
तेनैवमुक्तस्तमहं प्रत्यवोचं प्राप्तोऽस्मि ते विषयं दुर्निवर्त्यम्	019a  
इच्छाम्यहं पुण्यकृतां समृद्धाल्ँलोकान्द्रष्टुं यदि तेऽहं वरार्हः	019c  
यानं समारोप्य तु मां स देवो वाहैर्युक्तं सुप्रभं भानुमन्तम्	020a  
सन्दर्शयामास तदा स्म लोकान्सर्वांस्तदा पुण्यकृतां द्विजेन्द्र	020c  
अपश्यं तत्र वेश्मानि तैजसानि कृतात्मनाम्	021a  
नानासंस्थानरूपाणि सर्वरत्नमयानि च	021c  
चन्द्रमण्डलशुभ्राणि किङ्किणीजालवन्ति च	022a  
अनेकशतभौमानि सान्तर्जलवनानि च	022c  
वैडूर्यार्कप्रकाशानि रूप्यरुक्ममयानि च	023a  
तरुणादित्यवर्णानि स्थावराणि चराणि च	023c  
भक्ष्यभोज्यमयाञ्शैलान्वासांसि शयनानि च	024a  
सर्वकामफलांश्चैव वृक्षान्भवनसंस्थितान्	024c  
नद्यो वीथ्यः सभा वापी दीर्घिकाश्चैव सर्वशः	025a  
घोषवन्ति च यानानि युक्तान्येव सहस्रशः	025c  
क्षीरस्रवा वै सरितो गिरींश्च सर्पिस्तथा विमलं चापि तोयम्	026a  
वैवस्वतस्यानुमतांश्च देशानदृष्टपूर्वान्सुबहूनपश्यम्	026c  
सर्वं दृष्ट्वा तदहं धर्मराजमवोचं वै प्रभविष्णुं पुराणम्	027a  
क्षीरस्यैताः सर्पिषश्चैव नद्यः शश्वत्स्रोताः कस्य भोज्याः प्रदिष्टाः	027c  
यमोऽब्रवीद्विद्धि भोज्यास्त्वमेता ये दातारः साधवो गोरसानाम्	028a  
अन्ये लोकाः शाश्वता वीतशोकाः समाकीर्णा गोप्रदाने रतानाम्	028c  
न त्वेवासां दानमात्रं प्रशस्तं पात्रं कालो गोविशेषो विधिश्च	029a  
ज्ञात्वा देया विप्र गवान्तरं हि दुःखं ज्ञातुं पावकादित्यभूतम्	029c  
स्वाध्यायाढ्यो योऽतिमात्रं तपस्वी वैतानस्थो ब्राह्मणः पात्रमासाम्	030a  
कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः	030c  
तिस्रो रात्रीरद्भिरुपोष्य भूमौ तृप्ता गावस्तर्पितेभ्यः प्रदेयाः	031a  
वत्सैः प्रीताः सुप्रजाः सोपचारास्त्र्यहं दत्त्वा गोरसैर्वर्तितव्यम्	031c  
दत्त्वा धेनुं सुव्रतां कांस्यदोहां कल्याणवत्सामपलायिनीं च	032a  
यावन्ति लोमानि भवन्ति तस्यास्तावद्वर्षाण्यश्नुते स्वर्गलोकम्	032c  
तथानड्वाहं ब्राह्मणाय प्रदाय दान्तं धुर्यं बलवन्तं युवानम्	033a  
कुलानुजीवं वीर्यवन्तं बृहन्तं भुङ्क्ते लोकान्सम्मितान्धेनुदस्य	033c  
गोषु क्षान्तं गोशरण्यं कृतज्ञं वृत्तिग्लानं तादृशं पात्रमाहुः	034a  
वृत्तिग्लाने सम्भ्रमे वा महार्थे कृष्यर्थे वा होमहेतोः प्रसूत्याम्	034c  
गुर्वर्थे वा बालपुष्ट्याभिषङ्गाद्गावो दातुं देशकालोऽविशिष्टः	035a  
अन्तर्जाताः सुक्रयज्ञानलब्धाः प्राणक्रीता निर्जिताश्चौदकाश्च	035c  
नाचिकेत उवाच	036  
श्रुत्वा वैवस्वतवचस्तमहं पुनरब्रुवम्	036a  
अगोमी गोप्रदातॄणां कथं लोकान्निगच्छति	036c  
ततो यमोऽब्रवीद्धीमान्गोप्रदाने परां गतिम्	037a  
गोप्रदानानुकल्पं तु गामृते सन्ति गोप्रदाः	037c  
अलाभे यो गवां दद्याद्घृतधेनुं यतव्रतः	038a  
तस्यैता घृतवाहिन्यः क्षरन्ते वत्सला इव	038c  
घृतालाभे च यो दद्यात्तिलधेनुं यतव्रतः	039a  
स दुर्गात्तारितो धेन्वा क्षीरनद्यां प्रमोदते	039c  
तिलालाभे च यो दद्याज्जलधेनुं यतव्रतः	040a  
स कामप्रवहां शीतां नदीमेतामुपाश्नुते	040c  
एवमादीनि मे तत्र धर्मराजो न्यदर्शयत्	041a  
दृष्ट्वा च परमं हर्षमवापमहमच्युत	041c  
निवेदये चापि प्रियं भवत्सु क्रतुर्महानल्पधनप्रचारः	042a  
प्राप्तो मया तात स मत्प्रसूतः प्रपत्स्यते वेदविधिप्रवृत्तः	042c  
शापो ह्ययं भवतोऽनुग्रहाय प्राप्तो मया यत्र दृष्टो यमो मे	043a  
दानव्युष्टिं तत्र दृष्ट्वा महार्थां निःसन्दिग्धं दानधर्मांश्चरिष्ये	043c  
इदं च मामब्रवीद्धर्मराजः पुनः पुनः सम्प्रहृष्टो द्विजर्षे	044a  
दानेन तात प्रयतोऽभूः सदैव विशेषतो गोप्रदानं च कुर्याः	044c  
शुद्धो ह्यर्थो नावमन्यः स्वधर्मात्पात्रे देयं देशकालोपपन्ने	045a  
तस्माद्गावस्ते नित्यमेव प्रदेया मा भूच्च ते संशयः कश्चिदत्र	045c  
एताः पुरा अददन्नित्यमेव शान्तात्मानो दानपथे निविष्टाः	046a  
तपांस्युग्राण्यप्रतिशङ्कमानास्ते वै दानं प्रददुश्चापि शक्त्या	046c  
काले शक्त्या मत्सरं वर्जयित्वा शुद्धात्मानः श्रद्धिनः पुण्यशीलाः	047a  
दत्त्वा तप्त्वा लोकममुं प्रपन्ना देदीप्यन्ते पुण्यशीलाश्च नाके	047c  
एतद्दानं न्यायलब्धं द्विजेभ्यः पात्रे दत्तं प्रापणीयं परीक्ष्य	048a  
काम्याष्टम्यां वर्तितव्यं दशाहं रसैर्गवां शकृता प्रस्नवैर्वा	048c  
वेदव्रती स्याद्वृषभप्रदाता वेदावाप्तिर्गोयुगस्य प्रदाने	049a  
तीर्थावाप्तिर्गोप्रयुक्तप्रदाने पापोत्सर्गः कपिलायाः प्रदाने	049c  
गामप्येकां कपिलां सम्प्रदाय न्यायोपेतां कल्मषाद्विप्रमुच्येत्	050a  
गवां रसात्परमं नास्ति किञ्चिद्गवां दानं सुमहत्तद्वदन्ति	050c  
गावो लोकान्धारयन्ति क्षरन्त्यो गावश्चान्नं सञ्जनयन्ति लोके	051a  
यस्तज्जानन्न गवां हार्दमेति स वै गन्ता निरयं पापचेताः	051c  
यत्ते दातुं गोसहस्रं शतं वा शतार्धं वा दश वा साधुवत्साः	052a  
अप्येकां वा साधवे ब्राह्मणाय सास्यामुष्मिन्पुण्यतीर्था नदी वै	052c  
प्राप्त्या पुष्ट्या लोकसंरक्षणेन गावस्तुल्याः सूर्यपादैः पृथिव्याम्	053a  
शब्दश्चैकः सन्ततिश्चोपभोगस्तस्माद्गोदः सूर्य इवाभिभाति	053c  
गुरुं शिष्यो वरयेद्गोप्रदाने स वै वक्ता नियतं स्वर्गदाता	054a  
विधिज्ञानां सुमहानेष धर्मो विधिं ह्याद्यं विधयः संश्रयन्ति	054c  
एतद्दानं न्यायलब्धं द्विजेभ्यः पात्रे दत्त्वा प्रापयेथाः परीक्ष्य	055a  
त्वय्याशंसन्त्यमरा मानवाश्च वयं चापि प्रसृते पुण्यशीलाः	055c  
इत्युक्तोऽहं धर्मराज्ञा महर्षे धर्मात्मानं शिरसाभिप्रणम्य	056a  
अनुज्ञातस्तेन वैवस्वतेन प्रत्यागमं भगवत्पादमूलम्	056c  
