युधिष्ठिर उवाच	001  
पितामह महाबाहो सर्वशास्त्रविशारद	001a  
श्रोतुमिच्छामि मर्त्यानां संसारविधिमुत्तमम्	001c  
केन वृत्तेन राजेन्द्र वर्तमाना नरा युधि	002a  
प्राप्नुवन्त्युत्तमं स्वर्गं कथं च नरकं नृप	002c  
मृतं शरीरमुत्सृज्य काष्ठलोष्टसमं जनाः	003a  
प्रयान्त्यमुं लोकमितः को वै ताननुगच्छति	003c  
भीष्म उवाच	004  
असावायाति भगवान्बृहस्पतिरुदारधीः	004a  
पृच्छैनं सुमहाभागमेतद्गुह्यं सनातनम्	004c  
नैतदन्येन शक्यं हि वक्तुं केनचिदद्य वै	005a  
वक्ता बृहस्पतिसमो न ह्यन्यो विद्यते क्वचित्	005c  
वैशम्पायन उवाच	006  
तयोः संवदतोरेवं पार्थगाङ्गेययोस्तदा	006a  
आजगाम विशुद्धात्मा भगवान्स बृहस्पतिः	006c  
ततो राजा समुत्थाय धृतराष्ट्रपुरोगमः	007a  
पूजामनुपमां चक्रे सर्वे ते च सभासदः	007c  
ततो धर्मसुतो राजा भगवन्तं बृहस्पतिम्	008a  
उपगम्य यथान्यायं प्रश्नं पप्रच्छ सुव्रतः	008c  
युधिष्ठिर उवाच	009  
भगवन्सर्वधर्मज्ञ सर्वशास्त्रविशारद	009a  
मर्त्यस्य कः सहायो वै पिता माता सुतो गुरुः	009c  
मृतं शरीरमुत्सृज्य काष्ठलोष्टसमं जनाः	010a  
गच्छन्त्यमुत्रलोकं वै क एनमनुगच्छति	010c  
बृहस्पतिरुवाच	011  
एकः प्रसूतो राजेन्द्र जन्तुरेको विनश्यति	011a  
एकस्तरति दुर्गाणि गच्छत्येकश्च दुर्गतिम्	011c  
असहायः पिता माता तथा भ्राता सुतो गुरुः	012a  
ज्ञातिसम्बन्धिवर्गश्च मित्रवर्गस्तथैव च	012c  
मृतं शरीरमुत्सृज्य काष्ठलोष्टसमं जनाः	013a  
मुहूर्तमुपतिष्ठन्ति ततो यान्ति पराङ्मुखाः	013c  
तैस्तच्छरीरमुत्सृष्टं धर्म एकोऽनुगच्छति	013e  
तस्माद्धर्मः सहायार्थे सेवितव्यः सदा नृभिः	014a  
प्राणी धर्मसमायुक्तो गच्छते स्वर्गतिं पराम्	014c  
तथैवाधर्मसंयुक्तो नरकायोपपद्यते	014e  
तस्मान्न्यायागतैरर्थैर्धर्मं सेवेत पण्डितः	015a  
धर्म एको मनुष्याणां सहायः पारलौकिकः	015c  
लोभान्मोहादनुक्रोशाद्भयाद्वाप्यबहुश्रुतः	016a  
नरः करोत्यकार्याणि परार्थे लोभमोहितः	016c  
धर्मश्चार्थश्च कामश्च त्रितयं जीविते फलम्	017a  
एतत्त्रयमवाप्तव्यमधर्मपरिवर्जितम्	017c  
युधिष्ठिर उवाच	018  
श्रुतं भगवतो वाक्यं धर्मयुक्तं परं हितम्	018a  
शरीरविचयं ज्ञातुं बुद्धिस्तु मम जायते	018c  
मृतं शरीररहितं सूक्ष्ममव्यक्ततां गतम्	019a  
अचक्षुर्विषयं प्राप्तं कथं धर्मोऽनुगच्छति	019c  
बृहस्पतिरुवाच	020  
पृथिवी वायुराकाशमापो ज्योतिश्च पञ्चमम्	020a  
बुद्धिरात्मा च सहिता धर्मं पश्यन्ति नित्यदा	020c  
प्राणिनामिह सर्वेषां साक्षिभूतानि चानिशम्	021a  
एतैश्च स ह धर्मोऽपि तं जीवमनुगच्छति	021c  
त्वगस्थिमांसं शुक्रं च शोणितं च महामते	022a  
शरीरं वर्जयन्त्येते जीवितेन विवर्जितम्	022c  
ततो धर्मसमायुक्तः स जीवः सुखमेधते	023a  
इह लोके परे चैव किं भूयः कथयामि ते	023c  
युधिष्ठिर उवाच	024  
अनुदर्शितं भगवता यथा धर्मोऽनुगच्छति	024a  
एतत्तु ज्ञातुमिच्छामि कथं रेतः प्रवर्तते	024c  
बृहस्पतिरुवाच	025  
अन्नमश्नन्ति ये देवाः शरीरस्था नरेश्वर	025a  
पृथिवी वायुराकाशमापो ज्योतिर्मनस्तथा	025c  
ततस्तृप्तेषु राजेन्द्र तेषु भूतेषु पञ्चसु	026a  
मनःषष्ठेषु शुद्धात्मन्रेतः सम्पद्यते महत्	026c  
ततो गर्भः सम्भवति स्त्रीपुंसोः पार्थ सङ्गमे	027a  
एतत्ते सर्वमाख्यातं किं भूयः श्रोतुमिच्छसि	027c  
युधिष्ठिर उवाच	028  
आख्यातमेतद्भवता गर्भः सञ्जायते यथा	028a  
यथा जातस्तु पुरुषः प्रपद्यति तदुच्यताम्	028c  
बृहस्पतिरुवाच	029  
आसन्नमात्रः सततं तैर्भूतैरभिभूयते	029a  
विप्रमुक्तश्च तैर्भूतैः पुनर्यात्यपरां गतिम्	029c  
स तु भूतसमायुक्तः प्राप्नुते जीव एव ह	029e  
ततोऽस्य कर्म पश्यन्ति शुभं वा यदि वाशुभम्	030a  
देवताः पञ्चभूतस्थाः किं भूयः श्रोतुमिच्छसि	030c  
युधिष्ठिर उवाच	031  
त्वगस्थिमांसमुत्सृज्य तैश्च भूतैर्विवर्जितः	031a  
जीवः स भगवन्क्वस्थः सुखदुःखे समश्नुते	031c  
बृहस्पतिरुवाच	032  
जीवो धर्मसमायुक्तः शीघ्रं रेतस्त्वमागतः	032a  
स्त्रीणां पुष्पं समासाद्य सूते कालेन भारत	032c  
यमस्य पुरुषैः क्लेशं यमस्य पुरुषैर्वधम्	033a  
दुःखं संसारचक्रं च नरः क्लेशं च विन्दति	033c  
इहलोके च स प्राणी जन्मप्रभृति पार्थिव	034a  
स्वकृतं कर्म वै भुङ्क्ते धर्मस्य फलमाश्रितः	034c  
यदि धर्मं यथाशक्ति जन्मप्रभृति सेवते	035a  
ततः स पुरुषो भूत्वा सेवते नित्यदा सुखम्	035c  
अथान्तरा तु धर्मस्य अधर्ममुपसेवते	036a  
सुखस्यानन्तरं दुःखं स जीवोऽप्यधिगच्छति	036c  
अधर्मेण समायुक्तो यमस्य विषयं गतः	037a  
महद्दुःखं समासाद्य तिर्यग्योनौ प्रजायते	037c  
कर्मणा येन येनेह यस्यां योनौ प्रजायते	038a  
जीवो मोहसमायुक्तस्तन्मे निगदतः शृणु	038c  
यदेतदुच्यते शास्त्रे सेतिहासे सच्छन्दसि	039a  
यमस्य विषयं घोरं मर्त्यो लोकः प्रपद्यते	039c  
अधीत्य चतुरो वेदान्द्विजो मोहसमन्वितः	040a  
पतितात्प्रतिगृह्याथ खरयोनौ प्रजायते	040c  
खरो जीवति वर्षाणि दश पञ्च च भारत	041a  
खरो मृतो बलीवर्दः सप्त वर्षाणि जीवति	041c  
बलीवर्दो मृतश्चापि जायते ब्रह्मराक्षसः	042a  
ब्रह्मरक्षस्तु त्रीन्मासांस्ततो जायति ब्राह्मणः	042c  
पतितं याजयित्वा तु कृमियोनौ प्रजायते	043a  
तत्र जीवति वर्षाणि दश पञ्च च भारत	043c  
कृमिभावात्प्रमुक्तस्तु ततो जायति गर्दभः	044a  
गर्दभः पञ्च वर्षाणि पञ्च वर्षाणि सूकरः	044c  
श्वा वर्षमेकं भवति ततो जायति मानवः	044e  
उपाध्यायस्य यः पापं शिष्यः कुर्यादबुद्धिमान्	045a  
स जीव इह संसारांस्त्रीनाप्नोति न संशयः	045c  
प्राक्श्वा भवति राजेन्द्र ततः क्रव्यात्ततः खरः	046a  
ततः प्रेतः परिक्लिष्टः पश्चाज्जायति ब्राह्मणः	046c  
मनसापि गुरोर्भार्यां यः शिष्यो याति पापकृत्	047a  
सोऽधमान्याति संसारानधर्मेणेह चेतसा	047c  
श्वयोनौ तु स सम्भूतस्त्रीणि वर्षाणि जीवति	048a  
तत्रापि निधनं प्राप्तः कृमियोनौ प्रजायते	048c  
कृमिभावमनुप्राप्तो वर्षमेकं स जीवति	049a  
ततस्तु निधनं प्राप्य ब्रह्मयोनौ प्रजायते	049c  
यदि पुत्रसमं शिष्यं गुरुर्हन्यादकारणे	050a  
आत्मनः कामकारेण सोऽपि हंसः प्रजायते	050c  
पितरं मातरं वापि यस्तु पुत्रोऽवमन्यते	051a  
सोऽपि राजन्मृतो जन्तुः पूर्वं जायति गर्दभः	051c  
खरो जीवति मासांस्तु दश श्वा च चतुर्दश	052a  
बिडालः सप्त मासांस्तु ततो जायति मानवः	052c  
मातापितरमाक्रुश्य सारिकः सम्प्रजायते	053a  
ताडयित्वा तु तावेव जायते कच्छपो नृप	053c  
कच्छपो दश वर्षाणि त्रीणि वर्षाणि शल्यकः	054a  
व्यालो भूत्वा तु षण्मासांस्ततो जायति मानुषः	054c  
भर्तृपिण्डमुपाश्नन्यो राजद्विष्टानि सेवते	055a  
सोऽपि मोहसमापन्नो मृतो जायति वानरः	055c  
वानरो दश वर्षाणि त्रीणि वर्षाणि मूषकः	056a  
श्वा भूत्वा चाथ षण्मासांस्ततो जायति मानुषः	056c  
न्यासापहर्ता तु नरो यमस्य विषयं गतः	057a  
संसाराणां शतं गत्वा कृमियोनौ प्रजायते	057c  
तत्र जीवति वर्षाणि दश पञ्च च भारत	058a  
दुष्कृतस्य क्षयं गत्वा ततो जायति मानुषः	058c  
असूयको नरश्चापि मृतो जायति शार्ङ्गकः	059a  
विश्वासहर्ता तु नरो मीनो जायति दुर्मतिः	059c  
भूत्वा मीनोऽष्ट वर्षाणि मृगो जायति भारत	060a  
मृगस्तु चतुरो मासांस्ततश्छागः प्रजायते	060c  
छागस्तु निधनं प्राप्य पूर्णे संवत्सरे ततः	061a  
कीटः सञ्जायते जन्तुस्ततो जायति मानुषः	061c  
धान्यान्यवांस्तिलान्माषान्कुलत्थान्सर्षपांश्चणान्	062a  
कलायानथ मुद्गांश्च गोधूमानतसीस्तथा	062c  
सस्यस्यान्यस्य हर्ता च मोहाज्जन्तुरचेतनः	063a  
स जायते महाराज मूषको निरपत्रपः	063c  
ततः प्रेत्य महाराज पुनर्जायति सूकरः	064a  
सूकरो जातमात्रस्तु रोगेण म्रियते नृप	064c  
श्वा ततो जायते मूढः कर्मणा तेन पार्थिव	065a  
श्वा भूत्वा पञ्च वर्षाणि ततो जायति मानुषः	065c  
परदाराभिमर्शं तु कृत्वा जायति वै वृकः	066a  
श्वा सृगालस्ततो गृध्रो व्यालः कङ्को बकस्तथा	066c  
भ्रातुर्भार्यां तु दुर्बुद्धिर्यो धर्षयति मोहितः	067a  
पुंस्कोकिलत्वमाप्नोति सोऽपि संवत्सरं नृप	067c  
सखिभार्यां गुरोर्भार्यां राजभार्यां तथैव च	068a  
प्रधर्षयित्वा कामाद्यो मृतो जायति सूकरः	068c  
सूकरः पञ्च वर्षाणि पञ्च वर्षाणि श्वाविधः	069a  
पिपीलकस्तु षण्मासान्कीटः स्यान्मासमेव च	069c  
एतानासाद्य संसारान्कृमियोनौ प्रजायते	069e  
तत्र जीवति मासांस्तु कृमियोनौ त्रयोदश	070a  
ततोऽधर्मक्षयं कृत्वा पुनर्जायति मानुषः	070c  
उपस्थिते विवाहे तु दाने यज्ञेऽपि वाभिभो	071a  
मोहात्करोति यो विघ्नं स मृतो जायते कृमिः	071c  
कृमिर्जीवति वर्षाणि दश पञ्च च भारत	072a  
अधर्मस्य क्षयं कृत्वा ततो जायति मानुषः	072c  
पूर्वं दत्त्वा तु यः कन्यां द्वितीये सम्प्रयच्छति	073a  
सोऽपि राजन्मृतो जन्तुः कृमियोनौ प्रजायते	073c  
तत्र जीवति वर्षाणि त्रयोदश युधिष्ठिर	074a  
अधर्मसङ्क्षये युक्तस्ततो जायति मानुषः	074c  
देवकार्यमुपाकृत्य पितृकार्यमथापि च	075a  
अनिर्वाप्य समश्नन्वै ततो जायति वायसः	075c  
वायसो दश वर्षाणि ततो जायति कुक्कुटः	076a  
जायते लवकश्चापि मासं तस्मात्तु मानुषः	076c  
ज्येष्ठं पितृसमं चापि भ्रातरं योऽवमन्यते	077a  
सोऽपि मृत्युमुपागम्य क्रौञ्चयोनौ प्रजायते	077c  
क्रौञ्चो जीवति मासांस्तु दश द्वौ सप्त पञ्च च	078a  
ततो निधनमापन्नो मानुषत्वमुपाश्नुते	078c  
वृषलो ब्राह्मणीं गत्वा कृमियोनौ प्रजायते	079a  
तत्रापत्यं समुत्पाद्य ततो जायति मूषकः	079c  
कृतघ्नस्तु मृतो राजन्यमस्य विषयं गतः	080a  
यमस्य विषये क्रुद्धैर्वधं प्राप्नोति दारुणम्	080c  
पट्टिसं मुद्गरं शूलमग्निकुम्भं च दारुणम्	081a  
असिपत्रवनं घोरं वालुकां कूटशाल्मलीम्	081c  
एताश्चान्याश्च बह्वीः स यमस्य विषयं गतः	082a  
यातनाः प्राप्य तत्रोग्रास्ततो वध्यति भारत	082c  
संसारचक्रमासाद्य कृमियोनौ प्रजायते	083a  
कृमिर्भवति वर्षाणि दश पञ्च च भारत	083c  
ततो गर्भं समासाद्य तत्रैव म्रियते शिशुः	083e  
ततो गर्भशतैर्जन्तुर्बहुभिः सम्प्रजायते	084a  
संसारांश्च बहून्गत्वा ततस्तिर्यक्प्रजायते	084c  
मृतो दुःखमनुप्राप्य बहुवर्षगणानिह	085a  
अपुनर्भावसंयुक्तस्ततः कूर्मः प्रजायते	085c  
अशस्त्रं पुरुषं हत्वा सशस्त्रः पुरुषाधमः	086a  
अर्थार्थी यदि वा वैरी स मृतो जायते खरः	086c  
खरो जीवति वर्षे द्वे ततः शस्त्रेण वध्यते	087a  
स मृतो मृगयोनौ तु नित्योद्विग्नोऽभिजायते	087c  
मृगो वध्यति शस्त्रेण गते संवत्सरे तु सः	088a  
हतो मृगस्ततो मीनः सोऽपि जालेन बध्यते	088c  
मासे चतुर्थे सम्प्राप्ते श्वापदः सम्प्रजायते	089a  
श्वापदो दश वर्षाणि द्वीपी वर्षाणि पञ्च च	089c  
ततस्तु निधनं प्राप्तः कालपर्यायचोदितः	090a  
अधर्मस्य क्षयं कृत्वा ततो जायति मानुषः	090c  
स्त्रियं हत्वा तु दुर्बुद्धिर्यमस्य विषयं गतः	091a  
बहून्क्लेशान्समासाद्य संसारांश्चैव विंशतिम्	091c  
ततः पश्चान्महाराज कृमियोनौ प्रजायते	092a  
कृमिर्विंशतिवर्षाणि भूत्वा जायति मानुषः	092c  
भोजनं चोरयित्वा तु मक्षिका जायते नरः	093a  
मक्षिकासङ्घवशगो बहून्मासान्भवत्युत	093c  
ततः पापक्षयं कृत्वा मानुषत्वमवाप्नुते	093e  
वाद्यं हृत्वा तु पुरुषो मशकः सम्प्रजायते	094a  
तथा पिण्याकसम्मिश्रमशनं चोरयेन्नरः	094c  
स जायते बभ्रुसमो दारुणो मूषको नरः	094e  
लवणं चोरयित्वा तु चीरीवाकः प्रजायते	095a  
दधि हृत्वा बकश्चापि प्लवो मत्स्यानसंस्कृतान्	095c  
चोरयित्वा पयश्चापि बलाका सम्प्रजायते	096a  
यस्तु चोरयते तैलं तैलपायी प्रजायते	096c  
चोरयित्वा तु दुर्बुद्धिर्मधु दंशः प्रजायते	096e  
अयो हृत्वा तु दुर्बुद्धिर्वायसो जायते नरः	097a  
पायसं चोरयित्वा तु तित्तिरित्वमवाप्नुते	097c  
हृत्वा पैष्टमपूपं च कुम्भोलूकः प्रजायते	098a  
फलं वा मूलकं हृत्वा अपूपं वा पिपीलिकः	098c  
कांस्यं हृत्वा तु दुर्बुद्धिर्हारीतो जायते नरः	099a  
राजतं भाजनं हृत्वा कपोतः सम्प्रजायते	099c  
हृत्वा तु काञ्चनं भाण्डं कृमियोनौ प्रजायते	100a  
क्रौञ्चः कार्पासिकं हृत्वा मृतो जायति मानवः	100c  
चोरयित्वा नरः पट्टं त्वाविकं वापि भारत	101a  
क्षौमं च वस्त्रमादाय शशो जन्तुः प्रजायते	101c  
वर्णान्हृत्वा तु पुरुषो मृतो जायति बर्हिणः	102a  
हृत्वा रक्तानि वस्त्राणि जायते जीवजीवकः	102c  
वर्णकादींस्तथा गन्धांश्चोरयित्वा तु मानवः	103a  
छुच्छुन्दरित्वमाप्नोति राजल्ँलोभपरायणः	103c  
विश्वासेन तु निक्षिप्तं यो निह्नवति मानवः	104a  
स गतासुर्नरस्तादृङ्मत्स्ययोनौ प्रजायते	104c  
मत्स्ययोनिमनुप्राप्य मृतो जायति मानुषः	105a  
मानुषत्वमनुप्राप्य क्षीणायुरुपपद्यते	105c  
पापानि तु नरः कृत्वा तिर्यग्जायति भारत	106a  
न चात्मनः प्रमाणं ते धर्मं जानन्ति किञ्चन	106c  
ये पापानि नराः कृत्वा निरस्यन्ति व्रतैः सदा	107a  
सुखदुःखसमायुक्ता व्याधितास्ते भवन्त्युत	107c  
असंवासाः प्रजायन्ते म्लेच्छाश्चापि न संशयः	108a  
नराः पापसमाचारा लोभमोहसमन्विताः	108c  
वर्जयन्ति च पापानि जन्मप्रभृति ये नराः	109a  
अरोगा रूपवन्तस्ते धनिनश्च भवन्त्युत	109c  
स्त्रियोऽप्येतेन कल्पेन कृत्वा पापमवाप्नुयुः	110a  
एतेषामेव जन्तूनां पत्नीत्वमुपयान्ति ताः	110c  
परस्वहरणे दोषाः सर्व एव प्रकीर्तिताः	111a  
एतद्वै लेशमात्रेण कथितं ते मयानघ	111c  
अपरस्मिन्कथायोगे भूयः श्रोष्यसि भारत	111e  
एतन्मया महाराज ब्रह्मणो वदतः पुरा	112a  
सुरर्षीणां श्रुतं मध्ये पृष्टश्चापि यथातथम्	112c  
मयापि तव कार्त्स्न्येन यथावदनुवर्णितम्	113a  
एतच्छ्रुत्वा महाराज धर्मे कुरु मनः सदा	113c  
