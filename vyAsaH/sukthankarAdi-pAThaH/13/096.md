भीष्म उवाच	001  
अत्रैवोदाहरन्तीममितिहासं पुरातनम्	001a  
यद्वृत्तं तीर्थयात्रायां शपथं प्रति तच्छृणु	001c  
पुष्करार्थं कृतं स्तैन्यं पुरा भरतसत्तम	002a  
राजर्षिभिर्महाराज तथैव च द्विजर्षिभिः	002c  
ऋषयः समेताः पश्चिमे वै प्रभासे समागता मन्त्रममन्त्रयन्त	003a  
चराम सर्वे पृथिवीं पुण्यतीर्थां तन्नः कार्यं हन्त गच्छाम सर्वे	003c  
शुक्रोऽङ्गिराश्चैव कविश्च विद्वांस्तथागस्त्यो नारदपर्वतौ च	004a  
भृगुर्वसिष्ठः कश्यपो गौतमश्च विश्वामित्रो जमदग्निश्च राजन्	004c  
ऋषिस्तथा गालवोऽथाष्टकश्च भरद्वाजोऽरुन्धती वालखिल्याः	005a  
शिबिर्दिलीपो नहुषोऽम्बरीषो राजा ययातिर्धुन्धुमारोऽथ पूरुः	005c  
जग्मुः पुरस्कृत्य महानुभावं शतक्रतुं वृत्रहणं नरेन्द्र	006a  
तीर्थानि सर्वाणि परिक्रमन्तो माघ्यां ययुः कौशिकीं पुण्यतीर्थाम्	006c  
सर्वेषु तीर्थेष्वथ धूतपापा जग्मुस्ततो ब्रह्मसरः सुपुण्यम्	007a  
देवस्य तीर्थे जलमग्निकल्पा विगाह्य ते भुक्तबिसप्रसूनाः	007c  
केचिद्बिसान्यखनंस्तत्र राजन्नन्ये मृणालान्यखनंस्तत्र विप्राः	008a  
अथापश्यन्पुष्करं ते ह्रियन्तं ह्रदादगस्त्येन समुद्धृतं वै	008c  
तानाह सर्वानृषिमुख्यानगस्त्यः केनादत्तं पुष्करं मे सुजातम्	009a  
युष्माञ्शङ्के दीयतां पुष्करं मे न वै भवन्तो हर्तुमर्हन्ति पद्मम्	009c  
शृणोमि कालो हिंसते धर्मवीर्यं सेयं प्राप्ता वर्धते धर्मपीडा	010a  
पुराधर्मो वर्धते नेह यावत्तावद्गच्छामि परलोकं चिराय	010c  
पुरा वेदान्ब्राह्मणा ग्राममध्ये घुष्टस्वरा वृषलाञ्श्रावयन्ति	011a  
पुरा राजा व्यवहारानधर्म्यान्पश्यत्यहं परलोकं व्रजामि	011c  
पुरावरान्प्रत्यवरान्गरीयसो यावन्नरा नावमंस्यन्ति सर्वे	012a  
तमोत्तरं यावदिदं न वर्तते तावद्व्रजामि परलोकं चिराय	012c  
पुरा प्रपश्यामि परेण मर्त्यान्बलीयसा दुर्बलान्भुज्यमानान्	013a  
तस्माद्यास्यामि परलोकं चिराय न ह्युत्सहे द्रष्टुमीदृङ्नृलोके	013c  
तमाहुरार्ता ऋषयो महर्षिं न ते वयं पुष्करं चोरयामः	014a  
मिथ्याभिषङ्गो भवता न कार्यः शपाम तीक्ष्णाञ्शपथान्महर्षे	014c  
ते निश्चितास्तत्र महर्षयस्तु सम्मन्यन्तो धर्ममेवं नरेन्द्र	015a  
ततोऽशपञ्शपथान्पर्ययेण सहैव ते पार्थिव पुत्रपौत्रैः	015c  
भृगुरुवाच	016  
प्रत्याक्रोशेदिहाक्रुष्टस्ताडितः प्रतिताडयेत्	016a  
खादेच्च पृष्ठमांसानि यस्ते हरति पुष्करम्	016c  
वसिष्ठ उवाच	017  
अस्वाध्यायपरो लोके श्वानं च परिकर्षतु	017a  
पुरे च भिक्षुर्भवतु यस्ते हरति पुष्करम्	017c  
कश्यप उवाच	018  
सर्वत्र सर्वं पणतु न्यासे लोभं करोतु च	018a  
कूटसाक्षित्वमभ्येतु यस्ते हरति पुष्करम्	018c  
गौतम उवाच	019  
जीवत्वहङ्कृतो बुद्ध्या विपणत्वधमेन सः	019a  
कर्षको मत्सरी चास्तु यस्ते हरति पुष्करम्	019c  
अङ्गिरा उवाच	020  
अशुचिर्ब्रह्मकूटोऽस्तु श्वानं च परिकर्षतु	020a  
ब्रह्महानिकृतिश्चास्तु यस्ते हरति पुष्करम्	020c  
धुन्धुमार उवाच	021  
अकृतज्ञोऽस्तु मित्राणां शूद्रायां तु प्रजायतु	021a  
एकः सम्पन्नमश्नातु यस्ते हरति पुष्करम्	021c  
पूरुरुवाच	022  
चिकित्सायां प्रचरतु भार्यया चैव पुष्यतु	022a  
श्वशुरात्तस्य वृत्तिः स्याद्यस्ते हरति पुष्करम्	022c  
दिलीप उवाच	023  
उदपानप्लवे ग्रामे ब्राह्मणो वृषलीपतिः	023a  
तस्य लोकान्स व्रजतु यस्ते हरति पुष्करम्	023c  
शुक्र उवाच	024  
पृष्ठमांसं समश्नातु दिवा गच्छतु मैथुनम्	024a  
प्रेष्यो भवतु राज्ञश्च यस्ते हरति पुष्करम्	024c  
जमदग्निरुवाच	025  
अनध्यायेष्वधीयीत मित्रं श्राद्धे च भोजयेत्	025a  
श्राद्धे शूद्रस्य चाश्नीयाद्यस्ते हरति पुष्करम्	025c  
शिबिरुवाच	026  
अनाहिताग्निर्म्रियतां यज्ञे विघ्नं करोतु च	026a  
तपस्विभिर्विरुध्येत यस्ते हरति पुष्करम्	026c  
ययातिरुवाच	027  
अनृतौ जटी व्रतिन्यां वै भार्यायां सम्प्रजायतु	027a  
निराकरोतु वेदांश्च यस्ते हरति पुष्करम्	027c  
नहुष उवाच	028  
अतिथिं गृहस्थो नुदतु कामवृत्तोऽस्तु दीक्षितः	028a  
विद्यां प्रयच्छतु भृतो यस्ते हरति पुष्करम्	028c  
अम्बरीष उवाच	029  
नृशंसस्त्यक्तधर्मोऽस्तु स्त्रीषु ज्ञातिषु गोषु च	029a  
ब्राह्मणं चापि जहतु यस्ते हरति पुष्करम्	029c  
नारद उवाच	030  
गूढोऽज्ञानी बहिः शास्त्रं पठतां विस्वरं पदम्	030a  
गरीयसोऽवजानातु यस्ते हरति पुष्करम्	030c  
नाभाग उवाच	031  
अनृतं भाषतु सदा सद्भिश्चैव विरुध्यतु	031a  
शुल्केन कन्यां ददतु यस्ते हरति पुष्करम्	031c  
कविरुवाच	032  
पदा स गां ताडयतु सूर्यं च प्रति मेहतु	032a  
शरणागतं च त्यजतु यस्ते हरति पुष्करम्	032c  
विश्वामित्र उवाच	033  
करोतु भृतकोऽवर्षां राज्ञश्चास्तु पुरोहितः	033a  
ऋत्विगस्तु ह्ययाज्यस्य यस्ते हरति पुष्करम्	033c  
पर्वत उवाच	034  
ग्रामे चाधिकृतः सोऽस्तु खरयानेन गच्छतु	034a  
शुनः कर्षतु वृत्त्यर्थे यस्ते हरति पुष्करम्	034c  
भरद्वाज उवाच	035  
सर्वपापसमादानं नृशंसे चानृते च यत्	035a  
तत्तस्यास्तु सदा पापं यस्ते हरति पुष्करम्	035c  
अष्टक उवाच	036  
स राजास्त्वकृतप्रज्ञः कामवृत्तिश्च पापकृत्	036a  
अधर्मेणानुशास्तूर्वीं यस्ते हरति पुष्करम्	036c  
गालव उवाच	037  
पापिष्ठेभ्यस्त्वनर्घार्हः स नरोऽस्तु स्वपापकृत्	037a  
दत्त्वा दानं कीर्तयतु यस्ते हरति पुष्करम्	037c  
अरुन्धत्युवाच	038  
श्वश्र्वापवादं वदतु भर्तुर्भवतु दुर्मनाः	038a  
एका स्वादु समश्नातु या ते हरति पुष्करम्	038c  
वालखिल्या ऊचुः	039  
एकपादेन वृत्त्यर्थं ग्रामद्वारे स तिष्ठतु	039a  
धर्मज्ञस्त्यक्तधर्मोऽस्तु यस्ते हरति पुष्करम्	039c  
पशुसख उवाच	040  
अग्निहोत्रमनादृत्य सुखं स्वपतु स द्विजः	040a  
परिव्राट्कामवृत्तोऽस्तु यस्ते हरति पुष्करम्	040c  
सुरभ्युवाच	041  
बाल्वजेन निदानेन कांस्यं भवतु दोहनम्	041a  
दुह्येत परवत्सेन या ते हरति पुष्करम्	041c  
भीष्म उवाच	042  
ततस्तु तैः शपथैः शप्यमानैर्नानाविधैर्बहुभिः कौरवेन्द्र	042a  
सहस्राक्षो देवराट्सम्प्रहृष्टः समीक्ष्य तं कोपनं विप्रमुख्यम्	042c  
अथाब्रवीन्मघवा प्रत्ययं स्वं समाभाष्य तमृषिं जातरोषम्	043a  
ब्रह्मर्षिदेवर्षिनृपर्षिमध्ये यत्तन्निबोधेह ममाद्य राजन्	043c  
शक्र उवाच	044  
अध्वर्यवे दुहितरं ददातु च्छन्दोगे वा चरितब्रह्मचर्ये	044a  
आथर्वणं वेदमधीत्य विप्रः स्नायीत यः पुष्करमाददाति	044c  
सर्वान्वेदानधीयीत पुण्यशीलोऽस्तु धार्मिकः	045a  
ब्रह्मणः सदनं यातु यस्ते हरति पुष्करम्	045c  
अगस्त्य उवाच	046  
आशीर्वादस्त्वया प्रोक्तः शपथो बलसूदन	046a  
दीयतां पुष्करं मह्यमेष धर्मः सनातनः	046c  
इन्द्र उवाच	047  
न मया भगवल्ँलोभाद्धृतं पुष्करमद्य वै	047a  
धर्मं तु श्रोतुकामेन हृतं न क्रोद्धुमर्हसि	047c  
धर्मः श्रुतिसमुत्कर्षो धर्मसेतुरनामयः	048a  
आर्षो वै शाश्वतो नित्यमव्ययोऽयं मया श्रुतः	048c  
तदिदं गृह्यतां विद्वन्पुष्करं मुनिसत्तम	049a  
अतिक्रमं मे भगवन्क्षन्तुमर्हस्यनिन्दित	049c  
इत्युक्तः स महेन्द्रेण तपस्वी कोपनो भृशम्	050a  
जग्राह पुष्करं धीमान्प्रसन्नश्चाभवन्मुनिः	050c  
प्रययुस्ते ततो भूयस्तीर्थानि वनगोचराः	051a  
पुण्यतीर्थेषु च तथा गात्राण्याप्लावयन्ति ते	051c  
आख्यानं य इदं युक्तः पठेत्पर्वणि पर्वणि	052a  
न मूर्खं जनयेत्पुत्रं न भवेच्च निराकृतिः	052c  
न तमापत्स्पृशेत्काचिन्न ज्वरो न रुजश्च ह	053a  
विरजाः श्रेयसा युक्तः प्रेत्य स्वर्गमवाप्नुयात्	053c  
यश्च शास्त्रमनुध्यायेदृषिभिः परिपालितम्	054a  
स गच्छेद्ब्रह्मणो लोकमव्ययं च नरोत्तम	054c  
