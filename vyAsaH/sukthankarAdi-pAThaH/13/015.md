उपमन्युरुवाच	001  
एतान्सहस्रशश्चान्यान्समनुध्यातवान्हरः	001a  
कस्मात्प्रसादं भगवान्न कुर्यात्तव माधव	001c  
त्वादृशेन हि देवानां श्लाघनीयः समागमः	002a  
ब्रह्मण्येनानृशंसेन श्रद्दधानेन चाप्युत	002c  
जप्यं च ते प्रदास्यामि येन द्रक्ष्यसि शङ्करम्	002e  
कृष्ण उवाच	003  
अब्रुवं तमहं ब्रह्मंस्त्वत्प्रसादान्महामुने	003a  
द्रक्ष्ये दितिजसङ्घानां मर्दनं त्रिदशेश्वरम्	003c  
दिनेऽष्टमे च विप्रेण दीक्षितोऽहं यथाविधि	004a  
दण्डी मुण्डी कुशी चीरी घृताक्तो मेखली तथा	004c  
मासमेकं फलाहारो द्वितीयं सलिलाशनः	005a  
तृतीयं च चतुर्थं च पञ्चमं चानिलाशनः	005c  
एकपादेन तिष्ठंश्च ऊर्ध्वबाहुरतन्द्रितः	006a  
तेजः सूर्यसहस्रस्य अपश्यं दिवि भारत	006c  
तस्य मध्यगतं चापि तेजसः पाण्डुनन्दन	007a  
इन्द्रायुधपिनद्धाङ्गं विद्युन्मालागवाक्षकम्	007c  
नीलशैलचयप्रख्यं बलाकाभूषितं घनम्	007e  
तमास्थितश्च भगवान्देव्या सह महाद्युतिः	008a  
तपसा तेजसा कान्त्या दीप्तया सह भार्यया	008c  
रराज भगवांस्तत्र देव्या सह महेश्वरः	009a  
सोमेन सहितः सूर्यो यथा मेघस्थितस्तथा	009c  
संहृष्टरोमा कौन्तेय विस्मयोत्फुल्ललोचनः	010a  
अपश्यं देवसङ्घानां गतिमार्तिहरं हरम्	010c  
किरीटिनं गदिनं शूलपाणिं व्याघ्राजिनं जटिलं दण्डपाणिम्	011a  
पिनाकिनं वज्रिणं तीक्ष्णदंष्ट्रं शुभाङ्गदं व्यालयज्ञोपवीतम्	011c  
दिव्यां मालामुरसानेकवर्णां समुद्वहन्तं गुल्फदेशावलम्बाम्	012a  
चन्द्रं यथा परिविष्टं ससन्ध्यं वर्षात्यये तद्वदपश्यमेनम्	012c  
प्रमथानां गणैश्चैव समन्तात्परिवारितम्	013a  
शरदीव सुदुष्प्रेक्ष्यं परिविष्टं दिवाकरम्	013c  
एकादश तथा चैनं रुद्राणां वृषवाहनम्	014a  
अस्तुवन्नियतात्मानः कर्मभिः शुभकर्मिणम्	014c  
आदित्या वसवः साध्या विश्वेदेवास्तथाश्विनौ	015a  
विश्वाभिः स्तुतिभिर्देवं विश्वदेवं समस्तुवन्	015c  
शतक्रतुश्च भगवान्विष्णुश्चादितिनन्दनौ	016a  
ब्रह्मा रथन्तरं साम ईरयन्ति भवान्तिके	016c  
योगीश्वराः सुबहवो योगदं पितरं गुरुम्	017a  
ब्रह्मर्षयश्च ससुतास्तथा देवर्षयश्च वै	017c  
पृथिवी चान्तरिक्षं च नक्षत्राणि ग्रहास्तथा	018a  
मासार्धमासा ऋतवो रात्र्यः संवत्सराः क्षणाः	018c  
मुहूर्ताश्च निमेषाश्च तथैव युगपर्ययाः	019a  
दिव्या राजन्नमस्यन्ति विद्याः सर्वा दिशस्तथा	019c  
सनत्कुमारो वेदाश्च इतिहासास्तथैव च	020a  
मरीचिरङ्गिरा अत्रिः पुलस्त्यः पुलहः क्रतुः	020c  
मनवः सप्तसोमश्च अथर्वा सबृहस्पतिः	021a  
भृगुर्दक्षः कश्यपश्च वसिष्ठः काश्य एव च	021c  
छन्दांसि दीक्षा यज्ञाश्च दक्षिणाः पावको हविः	022a  
यज्ञोपगानि द्रव्याणि मूर्तिमन्ति युधिष्ठिर	022c  
प्रजानां पतयः सर्वे सरितः पन्नगा नगाः	023a  
देवानां मातरः सर्वा देवपत्न्यः सकन्यकाः	023c  
सहस्राणि मुनीनां च अयुतान्यर्बुदानि च	024a  
नमस्यन्ति प्रभुं शान्तं पर्वताः सागरा दिशः	024c  
गन्धर्वाप्सरसश्चैव गीतवादित्रकोविदाः	025a  
दिव्यतानेन गायन्तः स्तुवन्ति भवमद्भुतम्	025c  
विद्याधरा दानवाश्च गुह्यका राक्षसास्तथा	025e  
सर्वाणि चैव भूतानि स्थावराणि चराणि च	026a  
नमस्यन्ति महाराज वाङ्मनःकर्मभिर्विभुम्	026c  
पुरस्ताद्विष्ठितः शर्वो ममासीत्त्रिदशेश्वरः	026e  
पुरस्ताद्विष्ठितं दृष्ट्वा ममेशानं च भारत	027a  
सप्रजापतिशक्रान्तं जगन्मामभ्युदैक्षत	027c  
ईक्षितुं च महादेवं न मे शक्तिरभूत्तदा	028a  
ततो मामब्रवीद्देवः पश्य कृष्ण वदस्व च	028c  
शिरसा वन्दिते देवे देवी प्रीता उमाभवत्	029a  
ततोऽहमस्तुवं स्थाणुं स्तुतं ब्रह्मादिभिः सुरैः	029c  
नमोऽस्तु ते शाश्वत सर्वयोने ब्रह्माधिपं त्वामृषयो वदन्ति	030a  
तपश्च सत्त्वं च रजस्तमश्च त्वामेव सत्यं च वदन्ति सन्तः	030c  
त्वं वै ब्रह्मा च रुद्रश्च वरुणोऽग्निर्मनुर्भवः	031a  
धाता त्वष्टा विधाता च त्वं प्रभुः सर्वतोमुखः	031c  
त्वत्तो जातानि भूतानि स्थावराणि चराणि च	032a  
त्वमादिः सर्वभूतानां संहारश्च त्वमेव हि	032c  
ये चेन्द्रियार्थाश्च मनश्च कृत्स्नं ये वायवः सप्त तथैव चाग्निः	033a  
ये वा दिविस्था देवताश्चापि पुंसां तस्मात्परं त्वामृषयो वदन्ति	033c  
वेदा यज्ञाश्च सोमश्च दक्षिणा पावको हविः	034a  
यज्ञोपगं च यत्किञ्चिद्भगवांस्तदसंशयम्	034c  
इष्टं दत्तमधीतं च व्रतानि नियमाश्च ये	035a  
ह्रीः कीर्तिः श्रीर्द्युतिस्तुष्टिः सिद्धिश्चैव त्वदर्पणा	035c  
कामः क्रोधो भयं लोभो मदः स्तम्भोऽथ मत्सरः	036a  
आधयो व्याधयश्चैव भगवंस्तनयास्तव	036c  
कृतिर्विकारः प्रलयः प्रधानं प्रभवोऽव्ययः	037a  
मनसः परमा योनिः स्वभावश्चापि शाश्वतः	037c  
अव्यक्तः पावन विभो सहस्रांशो हिरण्मयः	037e  
आदिर्गुणानां सर्वेषां भवान्वै जीवनाश्रयः	038a  
महानात्मा मतिर्ब्रह्मा विश्वः शम्भुः स्वयम्भुवः	038c  
बुद्धिः प्रज्ञोपलब्धिश्च संवित्ख्यातिर्धृतिः स्मृतिः	039a  
पर्यायवाचकैः शब्दैर्महानात्मा विभाव्यसे	039c  
त्वां बुद्ध्वा ब्राह्मणो विद्वान्न प्रमोहं निगच्छति	040a  
हृदयं सर्वभूतानां क्षेत्रज्ञस्त्वमृषिष्टुतः	040c  
सर्वतःपाणिपादस्त्वं सर्वतोक्षिशिरोमुखः	041a  
सर्वतःश्रुतिमाल्ँलोके सर्वमावृत्य तिष्ठसि	041c  
फलं त्वमसि तिग्मांशो निमेषादिषु कर्मसु	042a  
त्वं वै प्रभार्चिः पुरुषः सर्वस्य हृदि संस्थितः	042c  
अणिमा लघिमा प्राप्तिरीशानो ज्योतिरव्ययः	042e  
त्वयि बुद्धिर्मतिर्लोकाः प्रपन्नाः संश्रिताश्च ये	043a  
ध्यानिनो नित्ययोगाश्च सत्यसन्धा जितेन्द्रियाः	043c  
यस्त्वां ध्रुवं वेदयते गुहाशयं प्रभुं पुराणं पुरुषं विश्वरूपम्	044a  
हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति	044c  
विदित्वा सप्त सूक्ष्माणि षडङ्गं त्वां च मूर्तितः	045a  
प्रधानविधियोगस्थस्त्वामेव विशते बुधः	045c  
एवमुक्ते मया पार्थ भवे चार्तिविनाशने	046a  
चराचरं जगत्सर्वं सिंहनादमथाकरोत्	046c  
सविप्रसङ्घाश्च सुरासुराश्च नागाः पिशाचाः पितरो वयांसि	047a  
रक्षोगणा भूतगणाश्च सर्वे महर्षयश्चैव तथा प्रणेमुः	047c  
मम मूर्ध्नि च दिव्यानां कुसुमानां सुगन्धिनाम्	048a  
राशयो निपतन्ति स्म वायुश्च सुसुखो ववौ	048c  
निरीक्ष्य भगवान्देवीमुमां मां च जगद्धितः	049a  
शतक्रतुं चाभिवीक्ष्य स्वयं मामाह शङ्करः	049c  
विद्मः कृष्ण परां भक्तिमस्मासु तव शत्रुहन्	050a  
क्रियतामात्मनः श्रेयः प्रीतिर्हि परमा त्वयि	050c  
वृणीष्वाष्टौ वरान्कृष्ण दातास्मि तव सत्तम	051a  
ब्रूहि यादवशार्दूल यानिच्छसि सुदुर्लभान्	051c  
