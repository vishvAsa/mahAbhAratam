युधिष्ठिर उवाच	001  
दह्यमानाय विप्राय यः प्रयच्छत्युपानहौ	001a  
यत्फलं तस्य भवति तन्मे ब्रूहि पितामह	001c  
भीष्म उवाच	002  
उपानहौ प्रयच्छेद्यो ब्राह्मणेभ्यः समाहितः	002a  
मर्दते कण्टकान्सर्वान्विषमान्निस्तरत्यपि	002c  
स शत्रूणामुपरि च सन्तिष्ठति युधिष्ठिर	002e  
यानं चाश्वतरीयुक्तं तस्य शुभ्रं विशां पते	003a  
उपतिष्ठति कौन्तेय रूप्यकाञ्चनभूषणम्	003c  
शकटं दम्यसंयुक्तं दत्तं भवति चैव हि	003e  
युधिष्ठिर उवाच	004  
यत्फलं तिलदाने च भूमिदाने च कीर्तितम्	004a  
गोप्रदानेऽन्नदाने च भूयस्तद्ब्रूहि कौरव	004c  
भीष्म उवाच	005  
शृणुष्व मम कौन्तेय तिलदानस्य यत्फलम्	005a  
निशम्य च यथान्यायं प्रयच्छ कुरुसत्तम	005c  
पितॄणां प्रथमं भोज्यं तिलाः सृष्टाः स्वयम्भुवा	006a  
तिलदानेन वै तस्मात्पितृपक्षः प्रमोदते	006c  
माघमासे तिलान्यस्तु ब्राह्मणेभ्यः प्रयच्छति	007a  
सर्वसत्त्वसमाकीर्णं नरकं स न पश्यति	007c  
सर्वकामैः स यजते यस्तिलैर्यजते पितॄन्	008a  
न चाकामेन दातव्यं तिलश्राद्धं कथञ्चन	008c  
महर्षेः कश्यपस्यैते गात्रेभ्यः प्रसृतास्तिलाः	009a  
ततो दिव्यं गता भावं प्रदानेषु तिलाः प्रभो	009c  
पौष्टिका रूपदाश्चैव तथा पापविनाशनाः	010a  
तस्मात्सर्वप्रदानेभ्यस्तिलदानं विशिष्यते	010c  
आपस्तम्बश्च मेधावी शङ्खश्च लिखितस्तथा	011a  
महर्षिर्गौतमश्चापि तिलदानैर्दिवं गताः	011c  
तिलहोमपरा विप्राः सर्वे संयतमैथुनाः	012a  
समा गव्येन हविषा प्रवृत्तिषु च संस्थिताः	012c  
सर्वेषामेव दानानां तिलदानं परं स्मृतम्	013a  
अक्षयं सर्वदानानां तिलदानमिहोच्यते	013c  
उत्पन्ने च पुरा हव्ये कुशिकर्षिः परन्तप	014a  
तिलैरग्नित्रयं हुत्वा प्राप्तवान्गतिमुत्तमाम्	014c  
इति प्रोक्तं कुरुश्रेष्ठ तिलदानमनुत्तमम्	015a  
विधानं येन विधिना तिलानामिह शस्यते	015c  
अत ऊर्ध्वं निबोधेदं देवानां यष्टुमिच्छताम्	016a  
समागमं महाराज ब्रह्मणा वै स्वयम्भुवा	016c  
देवाः समेत्य ब्रह्माणं भूमिभागं यियक्षवः	017a  
शुभं देशमयाचन्त यजेम इति पार्थिव	017c  
देवा ऊचुः	018  
भगवंस्त्वं प्रभुर्भूमेः सर्वस्य त्रिदिवस्य च	018a  
यजेमहि महाभाग यज्ञं भवदनुज्ञया	018c  
नाननुज्ञातभूमिर्हि यज्ञस्य फलमश्नुते	018e  
त्वं हि सर्वस्य जगतः स्थावरस्य चरस्य च	019a  
प्रभुर्भवसि तस्मात्त्वं समनुज्ञातुमर्हसि	019c  
ब्रह्मोवाच	020  
ददामि मेदिनीभागं भवद्भ्योऽहं सुरर्षभाः	020a  
यस्मिन्देशे करिष्यध्वं यज्ञं काश्यपनन्दनाः	020c  
देवा ऊचुः	021  
भगवन्कृतकामाः स्मो यक्ष्यामस्त्वाप्तदक्षिणैः	021a  
इमं तु देशं मुनयः पर्युपासन्त नित्यदा	021c  
भीष्म उवाच	022  
ततोऽगस्त्यश्च कण्वश्च भृगुरत्रिर्वृषाकपिः	022a  
असितो देवलश्चैव देवयज्ञमुपागमन्	022c  
ततो देवा महात्मान ईजिरे यज्ञमच्युत	023a  
तथा समापयामासुर्यथाकालं सुरर्षभाः	023c  
त इष्टयज्ञास्त्रिदशा हिमवत्यचलोत्तमे	024a  
षष्ठमंशं क्रतोस्तस्य भूमिदानं प्रचक्रिरे	024c  
प्रादेशमात्रं भूमेस्तु यो दद्यादनुपस्कृतम्	025a  
न सीदति स कृच्छ्रेषु न च दुर्गाण्यवाप्नुते	025c  
शीतवातातपसहां गृहभूमिं सुसंस्कृताम्	026a  
प्रदाय सुरलोकस्थः पुण्यान्तेऽपि न चाल्यते	026c  
मुदितो वसते प्राज्ञः शक्रेण सह पार्थिव	027a  
प्रतिश्रयप्रदाता च सोऽपि स्वर्गे महीयते	027c  
अध्यापककुले जातः श्रोत्रियो नियतेन्द्रियः	028a  
गृहे यस्य वसेत्तुष्टः प्रधानं लोकमश्नुते	028c  
तथा गवार्थे शरणं शीतवर्षसहं महत्	029a  
आसप्तमं तारयति कुलं भरतसत्तम	029c  
क्षेत्रभूमिं ददल्लोके पुत्र श्रियमवाप्नुयात्	030a  
रत्नभूमिं प्रदत्त्वा तु कुलवंशं विवर्धयेत्	030c  
न चोषरां न निर्दग्धां महीं दद्यात्कथञ्चन	031a  
न श्मशानपरीतां च न च पापनिषेविताम्	031c  
पारक्ये भूमिदेशे तु पितॄणां निर्वपेत्तु यः	032a  
तद्भूमिस्वामिपितृभिः श्राद्धकर्म विहन्यते	032c  
तस्मात्क्रीत्वा महीं दद्यात्स्वल्पामपि विचक्षणः	033a  
पिण्डः पितृभ्यो दत्तो वै तस्यां भवति शाश्वतः	033c  
अटवीपर्वताश्चैव नदीतीर्थानि यानि च	034a  
सर्वाण्यस्वामिकान्याहुर्न हि तत्र परिग्रहः	034c  
इत्येतद्भूमिदानस्य फलमुक्तं विशां पते	035a  
अतः परं तु गोदानं कीर्तयिष्यामि तेऽनघ	035c  
गावोऽधिकास्तपस्विभ्यो यस्मात्सर्वेभ्य एव च	036a  
तस्मान्महेश्वरो देवस्तपस्ताभिः समास्थितः	036c  
ब्रह्मलोके वसन्त्येताः सोमेन सह भारत	037a  
आसां ब्रह्मर्षयः सिद्धाः प्रार्थयन्ति परां गतिम्	037c  
पयसा हविषा दध्ना शकृताप्यथ चर्मणा	038a  
अस्थिभिश्चोपकुर्वन्ति शृङ्गैर्वालैश्च भारत	038c  
नासां शीतातपौ स्यातां सदैताः कर्म कुर्वते	039a  
न वर्षं विषमं वापि दुःखमासां भवत्युत	039c  
ब्राह्मणैः सहिता यान्ति तस्मात्परतरं पदम्	040a  
एकं गोब्राह्मणं तस्मात्प्रवदन्ति मनीषिणः	040c  
रन्तिदेवस्य यज्ञे ताः पशुत्वेनोपकल्पिताः	041a  
ततश्चर्मण्वती राजन्गोचर्मभ्यः प्रवर्तिता	041c  
पशुत्वाच्च विनिर्मुक्ताः प्रदानायोपकल्पिताः	042a  
ता इमा विप्रमुख्येभ्यो यो ददाति महीपते	042c  
निस्तरेदापदं कृच्छ्रां विषमस्थोऽपि पार्थिव	042e  
गवां सहस्रदः प्रेत्य नरकं न प्रपश्यति	043a  
सर्वत्र विजयं चापि लभते मनुजाधिप	043c  
अमृतं वै गवां क्षीरमित्याह त्रिदशाधिपः	044a  
तस्माद्ददाति यो धेनुममृतं स प्रयच्छति	044c  
अग्नीनामव्ययं ह्येतद्धौम्यं वेदविदो विदुः	045a  
तस्माद्ददाति यो धेनुं स हौम्यं सम्प्रयच्छति	045c  
स्वर्गो वै मूर्तिमानेष वृषभं यो गवां पतिम्	046a  
विप्रे गुणयुते दद्यात्स वै स्वर्गे महीयते	046c  
प्राणा वै प्राणिनामेते प्रोच्यन्ते भरतर्षभ	047a  
तस्माद्ददाति यो धेनुं प्राणान्वै स प्रयच्छति	047c  
गावः शरण्या भूतानामिति वेदविदो विदुः	048a  
तस्माद्ददाति यो धेनुं शरणं सम्प्रयच्छति	048c  
न वधार्थं प्रदातव्या न कीनाशे न नास्तिके	049a  
गोजीविने न दातव्या तथा गौः पुरुषर्षभ	049c  
ददाति तादृशानां वै नरो गाः पापकर्मणाम्	050a  
अक्षयं नरकं यातीत्येवमाहुर्मनीषिणः	050c  
न कृशां पापवत्सां वा वन्ध्यां रोगान्वितां तथा	051a  
न व्यङ्गां न परिश्रान्तां दद्याद्गां ब्राह्मणाय वै	051c  
दशगोसहस्रदः सम्यक्शक्रेण सह मोदते	052a  
अक्षयाल्ँलभते लोकान्नरः शतसहस्रदः	052c  
इत्येतद्गोप्रदानं च तिलदानं च कीर्तितम्	053a  
तथा भूमिप्रदानं च शृणुष्वान्ने च भारत	053c  
अन्नदानं प्रधानं हि कौन्तेय परिचक्षते	054a  
अन्नस्य हि प्रदानेन रन्तिदेवो दिवं गतः	054c  
श्रान्ताय क्षुधितायान्नं यः प्रयच्छति भूमिप	055a  
स्वायम्भुवं महाभागं स पश्यति नराधिप	055c  
न हिरण्यैर्न वासोभिर्नाश्वदानेन भारत	056a  
प्राप्नुवन्ति नराः श्रेयो यथेहान्नप्रदाः प्रभो	056c  
अन्नं वै परमं द्रव्यमन्नं श्रीश्च परा मता	057a  
अन्नात्प्राणः प्रभवति तेजो वीर्यं बलं तथा	057c  
सद्भ्यो ददाति यश्चान्नं सदैकाग्रमना नरः	058a  
न स दुर्गाण्यवाप्नोतीत्येवमाह पराशरः	058c  
अर्चयित्वा यथान्यायं देवेभ्योऽन्नं निवेदयेत्	059a  
यदन्नो हि नरो राजंस्तदन्नास्तस्य देवताः	059c  
कौमुद्यां शुक्लपक्षे तु योऽन्नदानं करोत्युत	060a  
स सन्तरति दुर्गाणि प्रेत्य चानन्त्यमश्नुते	060c  
अभुक्त्वातिथये चान्नं प्रयच्छेद्यः समाहितः	061a  
स वै ब्रह्मविदां लोकान्प्राप्नुयाद्भरतर्षभ	061c  
सुकृच्छ्रामापदं प्राप्तश्चान्नदः पुरुषस्तरेत्	062a  
पापं तरति चैवेह दुष्कृतं चापकर्षति	062c  
इत्येतदन्नदानस्य तिलदानस्य चैव ह	063a  
भूमिदानस्य च फलं गोदानस्य च कीर्तितम्	063c  
