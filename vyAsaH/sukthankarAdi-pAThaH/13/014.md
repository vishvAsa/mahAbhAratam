युधिष्ठिर उवाच	001  
पितामहेशाय विभो नामान्याचक्ष्व शम्भवे	001a  
बभ्रवे विश्वमायाय महाभाग्यं च तत्त्वतः	001c  
भीष्म उवाच	002  
सुरासुरगुरो देव विष्णो त्वं वक्तुमर्हसि	002a  
शिवाय विश्वरूपाय यन्मां पृच्छद्युधिष्ठिरः	002c  
नाम्नां सहस्रं देवस्य तण्डिना ब्रह्मयोनिना	003a  
निवेदितं ब्रह्मलोके ब्रह्मणो यत्पुराभवत्	003c  
द्वैपायनप्रभृतयस्तथैवेमे तपोधनाः	004a  
ऋषयः सुव्रता दान्ताः शृण्वन्तु गदतस्तव	004c  
ध्रुवाय नन्दिने होत्रे गोप्त्रे विश्वसृजेऽग्नये	005a  
महाभाग्यं विभो ब्रूहि मुण्डिनेऽथ कपर्दिने	005c  
वासुदेव उवाच	006  
न गतिः कर्मणां शक्या वेत्तुमीशस्य तत्त्वतः	006a  
हिरण्यगर्भप्रमुखा देवाः सेन्द्रा महर्षयः	007a  
न विदुर्यस्य निधनमादिं वा सूक्ष्मदर्शिनः	007c  
स कथं नरमात्रेण शक्यो ज्ञातुं सतां गतिः	007e  
तस्याहमसुरघ्नस्य कांश्चिद्भगवतो गुणान्	008a  
भवतां कीर्तयिष्यामि व्रतेशाय यथातथम्	008c  
वैशम्पायन उवाच	009  
एवमुक्त्वा तु भगवान्गुणांस्तस्य महात्मनः	009a  
उपस्पृश्य शुचिर्भूत्वा कथयामास धीमतः	009c  
वासुदेव उवाच	010  
शुश्रूषध्वं ब्राह्मणेन्द्रास्त्वं च तात युधिष्ठिर	010a  
त्वं चापगेय नामानि निशामय जगत्पतेः	010c  
यदवाप्तं च मे पूर्वं साम्बहेतोः सुदुष्करम्	011a  
यथा च भगवान्दृष्टो मया पूर्वं समाधिना	011c  
शम्बरे निहते पूर्वं रौक्मिणेयेन धीमता	012a  
अतीते द्वादशे वर्षे जाम्बवत्यब्रवीद्धि माम्	012c  
प्रद्युम्नचारुदेष्णादीन्रुक्मिण्या वीक्ष्य पुत्रकान्	013a  
पुत्रार्थिनी मामुपेत्य वाक्यमाह युधिष्ठिर	013c  
शूरं बलवतां श्रेष्ठं कान्तरूपमकल्मषम्	014a  
आत्मतुल्यं मम सुतं प्रयच्छाच्युत माचिरम्	014c  
न हि तेऽप्राप्यमस्तीह त्रिषु लोकेषु किञ्चन	015a  
लोकान्सृजेस्त्वमपरानिच्छन्यदुकुलोद्वह	015c  
त्वया द्वादश वर्षाणि वायुभूतेन शुष्यता	016a  
आराध्य पशुभर्तारं रुक्मिण्या जनिताः सुताः	016c  
चारुदेष्णः सुचारुश्च चारुवेषो यशोधरः	017a  
चारुश्रवाश्चारुयशाः प्रद्युम्नः शम्भुरेव च	017c  
यथा ते जनिताः पुत्रा रुक्मिण्याश्चारुविक्रमाः	018a  
तथा ममापि तनयं प्रयच्छ बलशालिनम्	018c  
इत्येवं चोदितो देव्या तामवोचं सुमध्यमाम्	019a  
अनुजानीहि मां राज्ञि करिष्ये वचनं तव	019c  
सा च मामब्रवीद्गच्छ विजयाय शिवाय च	019e  
ब्रह्मा शिवः काश्यपश्च नद्यो देवा मनोनुगाः	020a  
क्षेत्रौषध्यो यज्ञवाहाच्छन्दांस्यृषिगणा धरा	020c  
समुद्रा दक्षिणा स्तोभा ऋक्षाणि पितरो ग्रहाः	021a  
देवपत्न्यो देवकन्या देवमातर एव च	021c  
मन्वन्तराणि गावश्च चन्द्रमाः सविता हरिः	022a  
सावित्री ब्रह्मविद्या च ऋतवो वत्सराः क्षपाः	022c  
क्षणा लवा मुहूर्ताश्च निमेषा युगपर्ययाः	023a  
रक्षन्तु सर्वत्र गतं त्वां यादव सुखावहम्	023c  
अरिष्टं गच्छ पन्थानमप्रमत्तो भवानघ	023e  
एवं कृतस्वस्त्ययनस्तयाहं तामभ्यनुज्ञाय कपीन्द्रपुत्रीम्	024a  
पितुः समीपे नरसत्तमस्य मातुश्च राज्ञश्च तथाहुकस्य	024c  
तमर्थमावेद्य यदब्रवीन्मां विद्याधरेन्द्रस्य सुता भृशार्ता	025a  
तानभ्यनुज्ञाय तदातिदुःखाद्गदं तथैवातिबलं च रामम्	025c  
प्राप्यानुज्ञां गुरुजनादहं तार्क्ष्यमचिन्तयम्	026a  
सोऽवहद्धिमवन्तं मां प्राप्य चैनं व्यसर्जयम्	026c  
तत्राहमद्भुतान्भावानपश्यं गिरिसत्तमे	027a  
क्षेत्रं च तपसां श्रेष्ठं पश्याम्याश्रममुत्तमम्	027c  
दिव्यं वैयाघ्रपद्यस्य उपमन्योर्महात्मनः	028a  
पूजितं देवगन्धर्वैर्ब्राह्म्या लक्ष्म्या समन्वितम्	028c  
धवककुभकदम्बनारिकेलैः कुरबककेतकजम्बुपाटलाभिः	029a  
वटवरुणकवत्सनाभबिल्वैः सरलकपित्थप्रियालसालतालैः	029c  
बदरीकुन्दपुन्नागैरशोकाम्रातिमुक्तकैः	030a  
भल्लातकैर्मधूकैश्च चम्पकैः पनसैस्तथा	030c  
वन्यैर्बहुविधैर्वृक्षैः फलपुष्पप्रदैर्युतम्	031a  
पुष्पगुल्मलताकीर्णं कदलीषण्डशोभितम्	031c  
नानाशकुनिसम्भोज्यैः फलैर्वृक्षैरलङ्कृतम्	032a  
यथास्थानविनिक्षिप्तैर्भूषितं वनराजिभिः	032c  
रुरुवारणशार्दूलसिंहद्वीपिसमाकुलम्	033a  
कुरङ्गबर्हिणाकीर्णं मार्जारभुजगावृतम्	033c  
पूगैश्च मृगजातीनां महिषर्क्षनिषेवितम्	033e  
नानापुष्परजोमिश्रो गजदानाधिवासितः	034a  
दिव्यस्त्रीगीतबहुलो मारुतोऽत्र सुखो ववौ	034c  
धारानिनादैर्विहगप्रणादैः शुभैस्तथा बृंहितैः कुञ्जराणाम्	035a  
गीतैस्तथा किन्नराणामुदारैः शुभैः स्वनैः सामगानां च वीर	035c  
अचिन्त्यं मनसाप्यन्यैः सरोभिः समलङ्कृतम्	036a  
विशालैश्चाग्निशरणैर्भूषितं कुशसंवृतम्	036c  
विभूषितं पुण्यपवित्रतोयया सदा च जुष्टं नृप जह्नुकन्यया	037a  
महात्मभिर्धर्मभृतां वरिष्ठैर्महर्षिभिर्भूषितमग्निकल्पैः	037c  
वाय्वाहारैरम्बुपैर्जप्यनित्यैः सम्प्रक्षालैर्यतिभिर्ध्याननित्यैः	038a  
धूमाशनैरूष्मपैः क्षीरपैश्च विभूषितं ब्राह्मणेन्द्रैः समन्तात्	038c  
गोचारिणोऽथाश्मकुट्टा दन्तोलूखलिनस्तथा	039a  
मरीचिपाः फेनपाश्च तथैव मृगचारिणः	039c  
सुदुःखान्नियमांस्तांस्तान्वहतः सुतपोन्वितान्	040a  
पश्यन्नुत्फुल्लनयनः प्रवेष्टुमुपचक्रमे	040c  
सुपूजितं देवगणैर्महात्मभिः शिवादिभिर्भारत पुण्यकर्मभिः	041a  
रराज तच्चाश्रममण्डलं सदा दिवीव राजन्रविमण्डलं यथा	041c  
क्रीडन्ति सर्पैर्नकुला मृगैर्व्याघ्राश्च मित्रवत्	042a  
प्रभावाद्दीप्ततपसः सन्निकर्षगुणान्विताः	042c  
तत्राश्रमपदे श्रेष्ठे सर्वभूतमनोरमे	043a  
सेविते द्विजशार्दूलैर्वेदवेदाङ्गपारगैः	043c  
नानानियमविख्यातैरृषिभिश्च महात्मभिः	044a  
प्रविशन्नेव चापश्यं जटाचीरधरं प्रभुम्	044c  
तेजसा तपसा चैव दीप्यमानं यथानलम्	045a  
शिष्यमध्यगतं शान्तं युवानं ब्राह्मणर्षभम्	045c  
शिरसा वन्दमानं मामुपमन्युरभाषत	045e  
स्वागतं पुण्डरीकाक्ष सफलानि तपांसि नः	046a  
यत्पूज्यः पूजयसि नो द्रष्टव्यो द्रष्टुमिच्छसि	046c  
तमहं प्राञ्जलिर्भूत्वा मृगपक्षिष्वथाग्निषु	047a  
धर्मे च शिष्यवर्गे च समपृच्छमनामयम्	047c  
ततो मां भगवानाह साम्ना परमवल्गुना	048a  
लप्स्यसे तनयं कृष्ण आत्मतुल्यमसंशयम्	048c  
तपः सुमहदास्थाय तोषयेशानमीश्वरम्	049a  
इह देवः सपत्नीकः समाक्रीडत्यधोक्षज	049c  
इहैव देवताश्रेष्ठं देवाः सर्षिगणाः पुरा	050a  
तपसा ब्रह्मचर्येण सत्येन च दमेन च	050c  
तोषयित्वा शुभान्कामान्प्राप्नुवंस्ते जनार्दन	050e  
तेजसां तपसां चैव निधिः स भगवानिह	051a  
शुभाशुभान्वितान्भावान्विसृजन्सङ्क्षिपन्नपि	051c  
आस्ते देव्या सहाचिन्त्यो यं प्रार्थयसि शत्रुहन्	051e  
हिरण्यकशिपुर्योऽभूद्दानवो मेरुकम्पनः	052a  
तेन सर्वामरैश्वर्यं शर्वात्प्राप्तं समार्बुदम्	052c  
तस्यैव पुत्रप्रवरो मन्दरो नाम विश्रुतः	053a  
महादेववराच्छक्रं वर्षार्बुदमयोधयत्	053c  
विष्णोश्चक्रं च तद्घोरं वज्रमाखण्डलस्य च	054a  
शीर्णं पुराभवत्तात ग्रहस्याङ्गेषु केशव	054c  
अर्द्यमानाश्च विबुधा ग्रहेण सुबलीयसा	055a  
शिवदत्तवराञ्जघ्नुरसुरेन्द्रान्सुरा भृशम्	055c  
तुष्टो विद्युत्प्रभस्यापि त्रिलोकेश्वरतामदात्	056a  
शतं वर्षसहस्राणां सर्वलोकेश्वरोऽभवत्	056c  
ममैवानुचरो नित्यं भवितासीति चाब्रवीत्	056e  
तथा पुत्रसहस्राणामयुतं च ददौ प्रभुः	057a  
कुशद्वीपं च स ददौ राज्येन भगवानजः	057c  
तथा शतमुखो नाम धात्रा सृष्टो महासुरः	058a  
येन वर्षशतं साग्रमात्ममांसैर्हुतोऽनलः	058c  
तं प्राह भगवांस्तुष्टः किं करोमीति शङ्करः	058e  
तं वै शतमुखः प्राह योगो भवतु मेऽद्भुतः	059a  
बलं च दैवतश्रेष्ठ शाश्वतं सम्प्रयच्छ मे	059c  
स्वायम्भुवः क्रतुश्चापि पुत्रार्थमभवत्पुरा	060a  
आविश्य योगेनात्मानं त्रीणि वर्षशतान्यपि	060c  
तस्य देवोऽददत्पुत्रान्सहस्रं क्रतुसम्मितान्	061a  
योगेश्वरं देवगीतं वेत्थ कृष्ण न संशयः	061c  
वालखिल्या मघवता अवज्ञाताः पुरा किल	062a  
तैः क्रुद्धैर्भगवान्रुद्रस्तपसा तोषितो ह्यभूत्	062c  
तांश्चापि दैवतश्रेष्ठः प्राह प्रीतो जगत्पतिः	063a  
सुपर्णं सोमहर्तारं तपसोत्पादयिष्यथ	063c  
महादेवस्य रोषाच्च आपो नष्टाः पुराभवन्	064a  
ताश्च सप्तकपालेन देवैरन्याः प्रवर्तिताः	064c  
अत्रेर्भार्यापि भर्तारं सन्त्यज्य ब्रह्मवादिनी	065a  
नाहं तस्य मुनेर्भूयो वशगा स्यां कथञ्चन	065c  
इत्युक्त्वा सा महादेवमगच्छच्छरणं किल	065e  
निराहारा भयादत्रेस्त्रीणि वर्षशतान्यपि	066a  
अशेत मुसलेष्वेव प्रसादार्थं भवस्य सा	066c  
तामब्रवीद्धसन्देवो भविता वै सुतस्तव	067a  
वंशे तवैव नाम्ना तु ख्यातिं यास्यति चेप्सिताम्	067c  
शाकल्यः संशितात्मा वै नव वर्षशतान्यपि	068a  
आराधयामास भवं मनोयज्ञेन केशव	068c  
तं चाह भगवांस्तुष्टो ग्रन्थकारो भविष्यसि	069a  
वत्साक्षया च ते कीर्तिस्त्रैलोक्ये वै भविष्यति	069c  
अक्षयं च कुलं तेऽस्तु महर्षिभिरलङ्कृतम्	069e  
सावर्णिश्चापि विख्यात ऋषिरासीत्कृते युगे	070a  
इह तेन तपस्तप्तं षष्टिं वर्षशतान्यथ	070c  
तमाह भगवान्रुद्रः साक्षात्तुष्टोऽस्मि तेऽनघ	071a  
ग्रन्थकृल्लोकविख्यातो भवितास्यजरामरः	071c  
मयापि च यथा दृष्टो देवदेवः पुरा विभुः	072a  
साक्षात्पशुपतिस्तात तच्चापि शृणु माधव	072c  
यदर्थं च महादेवः प्रयतेन मया पुरा	073a  
आराधितो महातेजास्तच्चापि शृणु विस्तरम्	073c  
यदवाप्तं च मे पूर्वं देवदेवान्महेश्वरात्	074a  
तत्सर्वमखिलेनाद्य कथयिष्यामि तेऽनघ	074c  
पुरा कृतयुगे तात ऋषिरासीन्महायशाः	075a  
व्याघ्रपाद इति ख्यातो वेदवेदाङ्गपारगः	075c  
तस्याहमभवं पुत्रो धौम्यश्चापि ममानुजः	075e  
कस्यचित्त्वथ कालस्य धौम्येन सह माधव	076a  
आगच्छमाश्रमं क्रीडन्मुनीनां भावितात्मनाम्	076c  
तत्रापि च मया दृष्टा दुह्यमाना पयस्विनी	077a  
लक्षितं च मया क्षीरं स्वादुतो ह्यमृतोपमम्	077c  
ततः पिष्टं समालोड्य तोयेन सह माधव	078a  
आवयोः क्षीरमित्येव पानार्थमुपनीयते	078c  
अथ गव्यं पयस्तात कदाचित्प्राशितं मया	079a  
ततः पिष्टरसं तात न मे प्रीतिमुदावहत्	079c  
ततोऽहमब्रुवं बाल्याज्जननीमात्मनस्तदा	080a  
क्षीरोदनसमायुक्तं भोजनं च प्रयच्छ मे	080c  
ततो मामब्रवीन्माता दुःखशोकसमन्विता	081a  
पुत्रस्नेहात्परिष्वज्य मूर्ध्नि चाघ्राय माधव	081c  
कुतः क्षीरोदनं वत्स मुनीनां भावितात्मनाम्	082a  
वने निवसतां नित्यं कन्दमूलफलाशिनाम्	082c  
अप्रसाद्य विरूपाक्षं वरदं स्थाणुमव्ययम्	083a  
कुतः क्षीरोदनं वत्स सुखानि वसनानि च	083c  
तं प्रपद्य सदा वत्स सर्वभावेन शङ्करम्	084a  
तत्प्रसादाच्च कामेभ्यः फलं प्राप्स्यसि पुत्रक	084c  
जनन्यास्तद्वचः श्रुत्वा तदाप्रभृति शत्रुहन्	085a  
मम भक्तिर्महादेवे नैष्ठिकी समपद्यत	085c  
ततोऽहं तप आस्थाय तोषयामास शङ्करम्	086a  
दिव्यं वर्षसहस्रं तु पादाङ्गुष्ठाग्रविष्ठितः	086c  
एकं वर्षशतं चैव फलाहारस्तदाभवम्	087a  
द्वितीयं शीर्णपर्णाशी तृतीयं चाम्बुभोजनः	087c  
शतानि सप्त चैवाहं वायुभक्षस्तदाभवम्	087e  
ततः प्रीतो महादेवः सर्वलोकेश्वरः प्रभुः	088a  
शक्ररूपं स कृत्वा तु सर्वैर्देवगणैर्वृतः	088c  
सहस्राक्षस्तदा भूत्वा वज्रपाणिर्महायशाः	088e  
सुधावदातं रक्ताक्षं स्तब्धकर्णं मदोत्कटम्	089a  
आवेष्टितकरं रौद्रं चतुर्दंष्ट्रं महागजम्	089c  
समास्थितश्च भगवान्दीप्यमानः स्वतेजसा	090a  
आजगाम किरीटी तु हारकेयूरभूषितः	090c  
पाण्डुरेणातपत्रेण ध्रियमाणेन मूर्धनि	091a  
सेव्यमानोऽप्सरोभिश्च दिव्यगन्धर्वनादितः	091c  
ततो मामाह देवेन्द्रः प्रीतस्तेऽहं द्विजोत्तम	092a  
वरं वृणीष्व मत्तस्त्वं यत्ते मनसि वर्तते	092c  
शक्रस्य तु वचः श्रुत्वा नाहं प्रीतमनाभवम्	093a  
अब्रुवं च तदा कृष्ण देवराजमिदं वचः	093c  
नाहं त्वत्तो वरं काङ्क्षे नान्यस्मादपि दैवतात्	094a  
महादेवादृते सौम्य सत्यमेतद्ब्रवीमि ते	094c  
पशुपतिवचनाद्भवामि सद्यः कृमिरथ वा तरुरप्यनेकशाखः	095a  
अपशुपतिवरप्रसादजा मे त्रिभुवनराज्यविभूतिरप्यनिष्टा	095c  
अपि कीटः पतङ्गो वा भवेयं शङ्कराज्ञया	096a  
न तु शक्र त्वया दत्तं त्रैलोक्यमपि कामये	096c  
यावच्छशाङ्कशकलामलबद्धमौलिर्न प्रीयते पशुपतिर्भगवान्ममेशः	097a  
तावज्जरामरणजन्मशताभिघातैर्दुःखानि देहविहितानि समुद्वहामि	097c  
दिवसकरशशाङ्कवह्निदीप्तं त्रिभुवनसारमपारमाद्यमेकम्	098a  
अजरममरमप्रसाद्य रुद्रं जगति पुमानिह को लभेत शान्तिम्	098c  
शक्र उवाच	099  
कः पुनस्तव हेतुर्वै ईशे कारणकारणे	099a  
येन देवादृतेऽन्यस्मात्प्रसादं नाभिकाङ्क्षसि	099c  
उपमन्युरुवाच	100  
हेतुभिर्वा किमन्यैस्ते ईशः कारणकारणम्	100a  
न शुश्रुम यदन्यस्य लिङ्गमभ्यर्च्यते सुरैः	100c  
कस्यान्यस्य सुरैः सर्वैर्लिङ्गं मुक्त्वा महेश्वरम्	101a  
अर्च्यतेऽर्चितपूर्वं वा ब्रूहि यद्यस्ति ते श्रुतिः	101c  
यस्य ब्रह्मा च विष्णुश्च त्वं चापि सह दैवतैः	102a  
अर्चयध्वं सदा लिङ्गं तस्माच्छ्रेष्ठतमो हि सः	102c  
तस्माद्वरमहं काङ्क्षे निधनं वापि कौशिक	103a  
गच्छ वा तिष्ठ वा शक्र यथेष्टं बलसूदन	103c  
काममेष वरो मेऽस्तु शापो वापि महेश्वरात्	104a  
न चान्यां देवतां काङ्क्षे सर्वकामफलान्यपि	104c  
एवमुक्त्वा तु देवेन्द्रं दुःखादाकुलितेन्द्रियः	105a  
न प्रसीदति मे रुद्रः किमेतदिति चिन्तयन्	105c  
अथापश्यं क्षणेनैव तमेवैरावतं पुनः	105e  
हंसकुन्देन्दुसदृशं मृणालकुमुदप्रभम्	106a  
वृषरूपधरं साक्षात्क्षीरोदमिव सागरम्	106c  
कृष्णपुच्छं महाकायं मधुपिङ्गललोचनम्	107a  
जाम्बूनदेन दाम्ना च सर्वतः समलङ्कृतम्	107c  
रक्ताक्षं सुमहानासं सुकर्णं सुकटीतटम्	108a  
सुपार्श्वं विपुलस्कन्धं सुरूपं चारुदर्शनम्	108c  
ककुदं तस्य चाभाति स्कन्धमापूर्य विष्ठितम्	109a  
तुषारगिरिकूटाभं सिताभ्रशिखरोपमम्	109c  
तमास्थितश्च भगवान्देवदेवः सहोमया	110a  
अशोभत महादेवः पौर्णमास्यामिवोडुराट्	110c  
तस्य तेजोभवो वह्निः समेघः स्तनयित्नुमान्	111a  
सहस्रमिव सूर्याणां सर्वमावृत्य तिष्ठति	111c  
ईश्वरः सुमहातेजाः संवर्तक इवानलः	112a  
युगान्ते सर्वभूतानि दिधक्षुरिव चोद्यतः	112c  
तेजसा तु तदा व्याप्ते दुर्निरीक्ष्ये समन्ततः	113a  
पुनरुद्विग्नहृदयः किमेतदिति चिन्तयम्	113c  
मुहूर्तमिव तत्तेजो व्याप्य सर्वा दिशो दश	114a  
प्रशान्तं च क्षणेनैव देवदेवस्य मायया	114c  
अथापश्यं स्थितं स्थाणुं भगवन्तं महेश्वरम्	115a  
सौरभेयगतं सौम्यं विधूममिव पावकम्	115c  
सहितं चारुसर्वाङ्ग्या पार्वत्या परमेश्वरम्	115e  
नीलकण्ठं महात्मानमसक्तं तेजसां निधिम्	116a  
अष्टादशभुजं स्थाणुं सर्वाभरणभूषितम्	116c  
शुक्लाम्बरधरं देवं शुक्लमाल्यानुलेपनम्	117a  
शुक्लध्वजमनाधृष्यं शुक्लयज्ञोपवीतिनम्	117c  
गायद्भिर्नृत्यमानैश्च उत्पतद्भिरितस्ततः	118a  
वृतं पारिषदैर्दिव्यैरात्मतुल्यपराक्रमैः	118c  
बालेन्दुमुकुटं पाण्डुं शरच्चन्द्रमिवोदितम्	119a  
त्रिभिर्नेत्रैः कृतोद्द्योतं त्रिभिः सूर्यैरिवोदितैः	119c  
अशोभत च देवस्य माला गात्रे सितप्रभे	120a  
जातरूपमयैः पद्मैर्ग्रथिता रत्नभूषिता	120c  
मूर्तिमन्ति तथास्त्राणि सर्वतेजोमयानि च	121a  
मया दृष्टानि गोविन्द भवस्यामिततेजसः	121c  
इन्द्रायुधसहस्राभं धनुस्तस्य महात्मनः	122a  
पिनाकमिति विख्यातं स च वै पन्नगो महान्	122c  
सप्तशीर्षो महाकायस्तीक्ष्णदंष्ट्रो विषोल्बणः	123a  
ज्यावेष्टितमहाग्रीवः स्थितः पुरुषविग्रहः	123c  
शरश्च सूर्यसङ्काशः कालानलसमद्युतिः	124a  
यत्तदस्त्रं महाघोरं दिव्यं पाशुपतं महत्	124c  
अद्वितीयमनिर्देश्यं सर्वभूतभयावहम्	125a  
सस्फुलिङ्गं महाकायं विसृजन्तमिवानलम्	125c  
एकपादं महादंष्ट्रं सहस्रशिरसोदरम्	126a  
सहस्रभुजजिह्वाक्षमुद्गिरन्तमिवानलम्	126c  
ब्राह्मान्नारायणादैन्द्रादाग्नेयादपि वारुणात्	127a  
यद्विशिष्टं महाबाहो सर्वशस्त्रविघातनम्	127c  
येन तत्त्रिपुरं दग्ध्वा क्षणाद्भस्मीकृतं पुरा	128a  
शरेणैकेन गोविन्द महादेवेन लीलया	128c  
निर्ददाह जगत्कृत्स्नं त्रैलोक्यं सचराचरम्	129a  
महेश्वरभुजोत्सृष्टं निमेषार्धान्न संशयः	129c  
नावध्यो यस्य लोकेऽस्मिन्ब्रह्मविष्णुसुरेष्वपि	130a  
तदहं दृष्टवांस्तात आश्चर्याद्भुतमुत्तमम्	130c  
गुह्यमस्त्रं परं चापि तत्तुल्याधिकमेव वा	131a  
यत्तच्छूलमिति ख्यातं सर्वलोकेषु शूलिनः	131c  
दारयेद्यन्महीं कृत्स्नां शोषयेद्वा महोदधिम्	132a  
संहरेद्वा जगत्कृत्स्नं विसृष्टं शूलपाणिना	132c  
यौवनाश्वो हतो येन मान्धाता सबलः पुरा	133a  
चक्रवर्ती महातेजास्त्रिलोकविजयी नृपः	133c  
महाबलो महावीर्यः शक्रतुल्यपराक्रमः	134a  
करस्थेनैव गोविन्द लवणस्येह रक्षसः	134c  
तच्छूलमतितीक्ष्णाग्रं सुभीमं लोमहर्षणम्	135a  
त्रिशिखां भ्रुकुटीं कृत्वा तर्जमानमिव स्थितम्	135c  
विधूमं सार्चिषं कृष्णं कालसूर्यमिवोदितम्	136a  
सर्पहस्तमनिर्देश्यं पाशहस्तमिवान्तकम्	136c  
दृष्टवानस्मि गोविन्द तदस्त्रं रुद्रसन्निधौ	136e  
परशुस्तीक्ष्णधारश्च दत्तो रामस्य यः पुरा	137a  
महादेवेन तुष्टेन क्षत्रियाणां क्षयङ्करः	137c  
कार्तवीर्यो हतो येन चक्रवर्ती महामृधे	137e  
त्रिःसप्तकृत्वः पृथिवी येन निःक्षत्रिया कृता	138a  
जामदग्न्येन गोविन्द रामेणाक्लिष्टकर्मणा	138c  
दीप्तधारः सुरौद्रास्यः सर्पकण्ठाग्रवेष्टितः	139a  
अभवच्छूलिनोऽभ्याशे दीप्तवह्निशिखोपमः	139c  
असङ्ख्येयानि चास्त्राणि तस्य दिव्यानि धीमतः	140a  
प्राधान्यतो मयैतानि कीर्तितानि तवानघ	140c  
सव्यदेशे तु देवस्य ब्रह्मा लोकपितामहः	141a  
दिव्यं विमानमास्थाय हंसयुक्तं मनोजवम्	141c  
वामपार्श्वगतश्चैव तथा नारायणः स्थितः	142a  
वैनतेयं समास्थाय शङ्खचक्रगदाधरः	142c  
स्कन्दो मयूरमास्थाय स्थितो देव्याः समीपतः	143a  
शक्तिं कण्ठे समादाय द्वितीय इव पावकः	143c  
पुरस्ताच्चैव देवस्य नन्दिं पश्याम्यवस्थितम्	144a  
शूलं विष्टभ्य तिष्ठन्तं द्वितीयमिव शङ्करम्	144c  
स्वायम्भुवाद्या मनवो भृग्वाद्या ऋषयस्तथा	145a  
शक्राद्या देवताश्चैव सर्व एव समभ्ययुः	145c  
तेऽभिवाद्य महात्मानं परिवार्य समन्ततः	146a  
अस्तुवन्विविधैः स्तोत्रैर्महादेवं सुरास्तदा	146c  
ब्रह्मा भवं तदा स्तुन्वन्रथन्तरमुदीरयन्	147a  
ज्येष्ठसाम्ना च देवेशं जगौ नारायणस्तदा	147c  
गृणञ्शक्रः परं ब्रह्म शतरुद्रीयमुत्तमम्	147e  
ब्रह्मा नारायणश्चैव देवराजश्च कौशिकः	148a  
अशोभन्त महात्मानस्त्रयस्त्रय इवाग्नयः	148c  
तेषां मध्यगतो देवो रराज भगवाञ्शिवः	149a  
शरद्घनविनिर्मुक्तः परिविष्ट इवांशुमान्	149c  
ततोऽहमस्तुवं देवं स्तवेनानेन सुव्रतम्	149e  
नमो देवाधिदेवाय महादेवाय वै नमः	150a  
शक्राय शक्ररूपाय शक्रवेषधराय च	150c  
नमस्ते वज्रहस्ताय पिङ्गलायारुणाय च	151a  
पिनाकपाणये नित्यं खड्गशूलधराय च	151c  
नमस्ते कृष्णवासाय कृष्णकुञ्चितमूर्धजे	152a  
कृष्णाजिनोत्तरीयाय कृष्णाष्टमिरताय च	152c  
शुक्लवर्णाय शुक्लाय शुक्लाम्बरधराय च	153a  
शुक्लभस्मावलिप्ताय शुक्लकर्मरताय च	153c  
त्वं ब्रह्मा सर्वदेवानां रुद्राणां नीललोहितः	154a  
आत्मा च सर्वभूतानां साङ्ख्ये पुरुष उच्यसे	154c  
ऋषभस्त्वं पवित्राणां योगिनां निष्कलः शिवः	155a  
आश्रमाणां गृहस्थस्त्वमीश्वराणां महेश्वरः	155c  
कुबेरः सर्वयक्षाणां क्रतूनां विष्णुरुच्यसे	155e  
पर्वतानां महामेरुर्नक्षत्राणां च चन्द्रमाः	156a  
वसिष्ठस्त्वमृषीणां च ग्रहाणां सूर्य उच्यसे	156c  
आरण्यानां पशूनां च सिंहस्त्वं परमेश्वरः	157a  
ग्राम्याणां गोवृषश्चासि भगवाल्ँलोकपूजितः	157c  
आदित्यानां भवान्विष्णुर्वसूनां चैव पावकः	158a  
पक्षिणां वैनतेयश्च अनन्तो भुजगेषु च	158c  
सामवेदश्च वेदानां यजुषां शतरुद्रियम्	159a  
सनत्कुमारो योगीनां साङ्ख्यानां कपिलो ह्यसि	159c  
शक्रोऽसि मरुतां देव पितॄणां धर्मराडसि	160a  
ब्रह्मलोकश्च लोकानां गतीनां मोक्ष उच्यसे	160c  
क्षीरोदः सागराणां च शैलानां हिमवान्गिरिः	161a  
वर्णानां ब्राह्मणश्चासि विप्राणां दीक्षितो द्विजः	161c  
आदिस्त्वमसि लोकानां संहर्ता काल एव च	161e  
यच्चान्यदपि लोकेषु सत्त्वं तेजोधिकं स्मृतम्	162a  
तत्सर्वं भगवानेव इति मे निश्चिता मतिः	162c  
नमस्ते भगवन्देव नमस्ते भक्तवत्सल	163a  
योगेश्वर नमस्तेऽस्तु नमस्ते विश्वसम्भव	163c  
प्रसीद मम भक्तस्य दीनस्य कृपणस्य च	164a  
अनैश्वर्येण युक्तस्य गतिर्भव सनातन	164c  
यं चापराधं कृतवानज्ञानात्परमेश्वर	165a  
मद्भक्त इति देवेश तत्सर्वं क्षन्तुमर्हसि	165c  
मोहितश्चास्मि देवेश तुभ्यं रूपविपर्ययात्	166a  
तेन नार्घ्यं मया दत्तं पाद्यं चापि सुरेश्वर	166c  
एवं स्तुत्वाहमीशानं पाद्यमर्घ्यं च भक्तितः	167a  
कृताञ्जलिपुटो भूत्वा सर्वं तस्मै न्यवेदयम्	167c  
ततः शीताम्बुसंयुक्ता दिव्यगन्धसमन्विता	168a  
पुष्पवृष्टिः शुभा तात पपात मम मूर्धनि	168c  
दुन्दुभिश्च ततो दिव्यस्ताडितो देवकिङ्करैः	169a  
ववौ च मारुतः पुण्यः शुचिगन्धः सुखावहः	169c  
ततः प्रीतो महादेवः सपत्नीको वृषध्वजः	170a  
अब्रवीत्त्रिदशांस्तत्र हर्षयन्निव मां तदा	170c  
पश्यध्वं त्रिदशाः सर्वे उपमन्योर्महात्मनः	171a  
मयि भक्तिं परां दिव्यामेकभावादवस्थिताम्	171c  
एवमुक्तास्ततः कृष्ण सुरास्ते शूलपाणिना	172a  
ऊचुः प्राञ्जलयः सर्वे नमस्कृत्वा वृषध्वजम्	172c  
भगवन्देवदेवेश लोकनाथ जगत्पते	173a  
लभतां सर्वकामेभ्यः फलं त्वत्तो द्विजोत्तमः	173c  
एवमुक्तस्ततः शर्वः सुरैर्ब्रह्मादिभिस्तथा	174a  
आह मां भगवानीशः प्रहसन्निव शङ्करः	174c  
वत्सोपमन्यो प्रीतोऽस्मि पश्य मां मुनिपुङ्गव	175a  
दृढभक्तोऽसि विप्रर्षे मया जिज्ञासितो ह्यसि	175c  
अनया चैव भक्त्या ते अत्यर्थं प्रीतिमानहम्	176a  
तस्मात्सर्वान्ददाम्यद्य कामांस्तव यथेप्शितान्	176c  
एवमुक्तस्य चैवाथ महादेवेन मे विभो	177a  
हर्षादश्रूण्यवर्तन्त लोमहर्षश्च जायते	177c  
अब्रुवं च तदा देवं हर्षगद्गदया गिरा	178a  
जानुभ्यामवनिं गत्वा प्रणम्य च पुनः पुनः	178c  
अद्य जातो ह्यहं देव अद्य मे सफलं तपः	179a  
यन्मे साक्षान्महादेवः प्रसन्नस्तिष्ठतेऽग्रतः	179c  
यं न पश्यन्ति चाराध्य देवा ह्यमितविक्रमम्	180a  
तमहं दृष्टवान्देवं कोऽन्यो धन्यतरो मया	180c  
एवं ध्यायन्ति विद्वांसः परं तत्त्वं सनातनम्	181a  
षड्विंशकमिति ख्यातं यत्परात्परमक्षरम्	181c  
स एष भगवान्देवः सर्वतत्त्वादिरव्ययः	182a  
सर्वतत्त्वविधानज्ञः प्रधानपुरुषेश्वरः	182c  
योऽसृजद्दक्षिणादङ्गाद्ब्रह्माणं लोकसम्भवम्	183a  
वामपार्श्वात्तथा विष्णुं लोकरक्षार्थमीश्वरः	183c  
युगान्ते चैव सम्प्राप्ते रुद्रमङ्गात्सृजत्प्रभुः	183e  
स रुद्रः संहरन्कृत्स्नं जगत्स्थावरजङ्गमम्	184a  
कालो भूत्वा महातेजाः संवर्तक इवानलः	184c  
एष देवो महादेवो जगत्सृष्ट्वा चराचरम्	185a  
कल्पान्ते चैव सर्वेषां स्मृतिमाक्षिप्य तिष्ठति	185c  
सर्वगः सर्वभूतात्मा सर्वभूतभवोद्भवः	186a  
आस्ते सर्वगतो नित्यमदृश्यः सर्वदैवतैः	186c  
यदि देयो वरो मह्यं यदि तुष्टश्च मे प्रभुः	187a  
भक्तिर्भवतु मे नित्यं शाश्वती त्वयि शङ्कर	187c  
अतीतानागतं चैव वर्तमानं च यद्विभो	188a  
जानीयामिति मे बुद्धिस्त्वत्प्रसादात्सुरोत्तम	188c  
क्षीरोदनं च भुञ्जीयामक्षयं सह बान्धवैः	189a  
आश्रमे च सदा मह्यं सान्निध्यं परमस्तु ते	189c  
एवमुक्तः स मां प्राह भगवाल्ँलोकपूजितः	190a  
महेश्वरो महातेजाश्चराचरगुरुः प्रभुः	190c  
अजरश्चामरश्चैव भव दुःखविवर्जितः	191a  
शीलवान्गुणसम्पन्नः सर्वज्ञः प्रियदर्शनः	191c  
अक्षयं यौवनं तेऽस्तु तेजश्चैवानलोपमम्	192a  
क्षीरोदः सागरश्चैव यत्र यत्रेच्छसे मुने	192c  
तत्र ते भविता कामं सान्निध्यं पयसो निधेः	193a  
क्षीरोदनं च भुङ्क्ष्व त्वममृतेन समन्वितम्	193c  
बन्धुभिः सहितः कल्पं ततो मामुपयास्यसि	194a  
सान्निध्यमाश्रमे नित्यं करिष्यामि द्विजोत्तम	194c  
तिष्ठ वत्स यथाकामं नोत्कण्ठां कर्तुमर्हसि	195a  
स्मृतः स्मृतश्च ते विप्र सदा दास्यामि दर्शनम्	195c  
एवमुक्त्वा स भगवान्सूर्यकोटिसमप्रभः	196a  
ममेशानो वरं दत्त्वा तत्रैवान्तरधीयत	196c  
एवं दृष्टो मया कृष्ण देवदेवः समाधिना	197a  
तदवाप्तं च मे सर्वं यदुक्तं तेन धीमता	197c  
प्रत्यक्षं चैव ते कृष्ण पश्य सिद्धान्व्यवस्थितान्	198a  
ऋषीन्विद्याधरान्यक्षान्गन्धर्वाप्सरसस्तथा	198c  
पश्य वृक्षान्मनोरम्यान्सदा पुष्पफलान्वितान्	199a  
सर्वर्तुकुसुमैर्युक्तान्स्निग्धपत्रान्सुशाखिनः	199c  
सर्वमेतन्महाबाहो दिव्यभावसमन्वितम्	199e  
