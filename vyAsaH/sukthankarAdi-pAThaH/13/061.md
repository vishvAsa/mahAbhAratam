युधिष्ठिर उवाच	001  
इदं देयमिदं देयमितीयं श्रुतिचोदना	001a  
बहुदेयाश्च राजानः किं स्विद्देयमनुत्तमम्	001c  
भीष्म उवाच	002  
अति दानानि सर्वाणि पृथिवीदानमुच्यते	002a  
अचला ह्यक्षया भूमिर्दोग्ध्री कामाननुत्तमान्	002c  
दोग्ध्री वासांसि रत्नानि पशून्व्रीहियवांस्तथा	003a  
भूमिदः सर्वभूतेषु शाश्वतीरेधते समाः	003c  
यावद्भूमेरायुरिह तावद्भूमिद एधते	004a  
न भूमिदानादस्तीह परं किञ्चिद्युधिष्ठिर	004c  
अप्यल्पं प्रददुः पूर्वे पृथिव्या इति नः श्रुतम्	005a  
भूमिमेते ददुः सर्वे ये भूमिं भुञ्जते जनाः	005c  
स्वकर्मैवोपजीवन्ति नरा इह परत्र च	006a  
भूमिर्भूतिर्महादेवी दातारं कुरुते प्रियम्	006c  
य एतां दक्षिणां दद्यादक्षयां पृथिवीपतिः	007a  
पुनर्नरत्वं सम्प्राप्य भवेत्स पृथिवीपतिः	007c  
यथा दानं तथा भोग इति धर्मेषु निश्चयः	008a  
सङ्ग्रामे वा तनुं जह्याद्दद्याद्वा पृथिवीमिमाम्	008c  
इत्येतां क्षत्रबन्धूनां वदन्ति परमाशिषम्	009a  
पुनाति दत्ता पृथिवी दातारमिति शुश्रुम	009c  
अपि पापसमाचारं ब्रह्मघ्नमपि वानृतम्	010a  
सैव पापं पावयति सैव पापात्प्रमोचयेत्	010c  
अपि पापकृतां राज्ञां प्रतिगृह्णन्ति साधवः	011a  
पृथिवीं नान्यदिच्छन्ति पावनं जननी यथा	011c  
नामास्याः प्रियदत्तेति गुह्यं देव्याः सनातनम्	012a  
दानं वाप्यथ वा ज्ञानं नाम्नोऽस्याः परमं प्रियम्	012c  
तस्मात्प्राप्यैव पृथिवीं दद्याद्विप्राय पार्थिवः	012e  
नाभूमिपतिना भूमिरधिष्ठेया कथञ्चन	013a  
न वा पात्रेण वा गूहेदन्तर्धानेन वा चरेत्	013c  
ये चान्ये भूमिमिच्छेयुः कुर्युरेवमसंशयम्	013e  
यः साधोर्भूमिमादत्ते न भूमिं विन्दते तु सः	014a  
भूमिं तु दत्त्वा साधुभ्यो विन्दते भूमिमेव हि	014c  
प्रेत्येह च स धर्मात्मा सम्प्राप्नोति महद्यशः	014e  
यस्य विप्रानुशासन्ति साधोर्भूमिं सदैव हि	015a  
न तस्य शत्रवो राजन्प्रशासन्ति वसुन्धराम्	015c  
यत्किञ्चित्पुरुषः पापं कुरुते वृत्तिकर्शितः	016a  
अपि गोचर्ममात्रेण भूमिदानेन पूयते	016c  
येऽपि सङ्कीर्णकर्माणो राजानो रौद्रकर्मिणः	017a  
तेभ्यः पवित्रमाख्येयं भूमिदानमनुत्तमम्	017c  
अल्पान्तरमिदं शश्वत्पुराणा मेनिरे जनाः	018a  
यो यजेदश्वमेधेन दद्याद्वा साधवे महीम्	018c  
अपि चेत्सुकृतं कृत्वा शङ्केरन्नपि पण्डिताः	019a  
अशक्यमेकमेवैतद्भूमिदानमनुत्तमम्	019c  
सुवर्णं रजतं वस्त्रं मणिमुक्तावसूनि च	020a  
सर्वमेतन्महाप्राज्ञ ददाति वसुधां ददत्	020c  
तपो यज्ञः श्रुतं शीलमलोभः सत्यसन्धता	021a  
गुरुदैवतपूजा च नातिवर्तन्ति भूमिदम्	021c  
भर्तुर्निःश्रेयसे युक्तास्त्यक्तात्मानो रणे हताः	022a  
ब्रह्मलोकगताः सिद्धा नातिक्रामन्ति भूमिदम्	022c  
यथा जनित्री क्षीरेण स्वपुत्रं भरते सदा	023a  
अनुगृह्णाति दातारं तथा सर्वरसैर्मही	023c  
मृत्योर्वै किङ्करो दण्डस्तापो वह्नेः सुदारुणः	024a  
घोराश्च वारुणाः पाशा नोपसर्पन्ति भूमिदम्	024c  
पितॄंश्च पितृलोकस्थान्देवलोके च देवताः	025a  
सन्तर्पयति शान्तात्मा यो ददाति वसुन्धराम्	025c  
कृशाय म्रियमाणाय वृत्तिम्लानाय सीदते	026a  
भूमिं वृत्तिकरीं दत्त्वा सत्री भवति मानवः	026c  
यथा धावति गौर्वत्सं क्षीरमभ्युत्सृजन्त्युत	027a  
एवमेव महाभाग भूमिर्भवति भूमिदम्	027c  
हलकृष्टां महीं दत्त्वा सबीजां सफलामपि	028a  
उदीर्णं वापि शरणं तथा भवति कामदः	028c  
ब्राह्मणं वृत्तसम्पन्नमाहिताग्निं शुचिव्रतम्	029a  
नरः प्रतिग्राह्य महीं न याति यमसादनम्	029c  
यथा चन्द्रमसो वृद्धिरहन्यहनि जायते	030a  
तथा भूमिकृतं दानं सस्ये सस्ये विवर्धते	030c  
अत्र गाथा भूमिगीताः कीर्तयन्ति पुराविदः	031a  
याः श्रुत्वा जामदग्न्येन दत्ता भूः काश्यपाय वै	031c  
मामेवादत्त मां दत्त मां दत्त्वा मामवाप्स्यथ	032a  
अस्मिल्ँलोके परे चैव ततश्चाजनने पुनः	032c  
य इमां व्याहृतिं वेद ब्राह्मणो ब्रह्मसंश्रितः	033a  
श्राद्धस्य हूयमानस्य ब्रह्मभूयं स गच्छति	033c  
कृत्यानामभिशस्तानां दुरिष्टशमनं महत्	034a  
प्रायश्चित्तमहं कृत्वा पुनात्युभयतो दश	034c  
पुनाति य इदं वेद वेद चाहं तथैव च	035a  
प्रकृतिः सर्वभूतानां भूमिर्वै शाश्वती मता	035c  
अभिषिच्यैव नृपतिं श्रावयेदिममागमम्	036a  
यथा श्रुत्वा महीं दद्यान्नादद्यात्साधुतश्च ताम्	036c  
सोऽयं कृत्स्नो ब्राह्मणार्थो राजार्थश्चाप्यसंशयम्	037a  
राजा हि धर्मकुशलः प्रथमं भूतिलक्षणम्	037c  
अथ येषामधर्मज्ञो राजा भवति नास्तिकः	038a  
न ते सुखं प्रबुध्यन्ते न सुखं प्रस्वपन्ति च	038c  
सदा भवन्ति चोद्विग्नास्तस्य दुश्चरितैर्नराः	039a  
योगक्षेमा हि बहवो राष्ट्रं नास्याविशन्ति तत्	039c  
अथ येषां पुनः प्राज्ञो राजा भवति धार्मिकः	040a  
सुखं ते प्रतिबुध्यन्ते सुसुखं प्रस्वपन्ति च	040c  
तस्य राज्ञः शुभैरार्यैः कर्मभिर्निर्वृताः प्रजाः	041a  
योगक्षेमेण वृष्ट्या च विवर्धन्ते स्वकर्मभिः	041c  
स कुलीनः स पुरुषः स बन्धुः स च पुण्यकृत्	042a  
स दाता स च विक्रान्तो यो ददाति वसुन्धराम्	042c  
आदित्या इव दीप्यन्ते तेजसा भुवि मानवाः	043a  
ददन्ति वसुधां स्फीतां ये वेदविदुषि द्विजे	043c  
यथा बीजानि रोहन्ति प्रकीर्णानि महीतले	044a  
तथा कामाः प्ररोहन्ति भूमिदानसमार्जिताः	044c  
आदित्यो वरुणो विष्णुर्ब्रह्मा सोमो हुताशनः	045a  
शूलपाणिश्च भगवान्प्रतिनन्दन्ति भूमिदम्	045c  
भूमौ जायन्ति पुरुषा भूमौ निष्ठां व्रजन्ति च	046a  
चतुर्विधो हि लोकोऽयं योऽयं भूमिगुणात्मकः	046c  
एषा माता पिता चैव जगतः पृथिवीपते	047a  
नानया सदृशं भूतं किञ्चिदस्ति जनाधिप	047c  
अत्राप्युदाहरन्तीममितिहासं पुरातनम्	048a  
बृहस्पतेश्च संवादमिन्द्रस्य च युधिष्ठिर	048c  
इष्ट्वा क्रतुशतेनाथ महता दक्षिणावता	049a  
मघवा वाग्विदां श्रेष्ठं पप्रच्छेदं बृहस्पतिम्	049c  
भगवन्केन दानेन स्वर्गतः सुखमेधते	050a  
यदक्षयं महार्घं च तद्ब्रूहि वदतां वर	050c  
इत्युक्तः स सुरेन्द्रेण ततो देवपुरोहितः	051a  
बृहस्पतिर्महातेजाः प्रत्युवाच शतक्रतुम्	051c  
सुवर्णदानं गोदानं भूमिदानं च वृत्रहन्	052a  
दददेतान्महाप्राज्ञः सर्वपापैः प्रमुच्यते	052c  
न भूमिदानाद्देवेन्द्र परं किञ्चिदिति प्रभो	053a  
विशिष्टमिति मन्यामि यथा प्राहुर्मनीषिणः	053c  
ये शूरा निहता युद्धे स्वर्याता दानगृद्धिनः	054a  
सर्वे ते विबुधश्रेष्ठ नातिक्रामन्ति भूमिदम्	054c  
भर्तुर्निःश्रेयसे युक्तास्त्यक्तात्मानो रणे हताः	055a  
ब्रह्मलोकगताः शूरा नातिक्रामन्ति भूमिदम्	055c  
पञ्च पूर्वादिपुरुषाः षट्च ये वसुधां गताः	056a  
एकादश ददद्भूमिं परित्रातीह मानवः	056c  
रत्नोपकीर्णां वसुधां यो ददाति पुरन्दर	057a  
स मुक्तः सर्वकलुषैः स्वर्गलोके महीयते	057c  
महीं स्फीतां ददद्राजा सर्वकामगुणान्विताम्	058a  
राजाधिराजो भवति तद्धि दानमनुत्तमम्	058c  
सर्वकामसमायुक्तां काश्यपीं यः प्रयच्छति	059a  
सर्वभूतानि मन्यन्ते मां ददातीति वासव	059c  
सर्वकामदुघां धेनुं सर्वकामपुरोगमाम्	060a  
ददाति यः सहस्राक्ष स स्वर्गं याति मानवः	060c  
मधुसर्पिःप्रवाहिन्यः पयोदधिवहास्तथा	061a  
सरितस्तर्पयन्तीह सुरेन्द्र वसुधाप्रदम्	061c  
भूमिप्रदानान्नृपतिर्मुच्यते राजकिल्बिषात्	062a  
न हि भूमिप्रदानेन दानमन्यद्विशिष्यते	062c  
ददाति यः समुद्रान्तां पृथिवीं शस्त्रनिर्जिताम्	063a  
तं जनाः कथयन्तीह यावद्धरति गौरियम्	063c  
पुण्यामृद्धरसां भूमिं यो ददाति पुरन्दर	064a  
न तस्य लोकाः क्षीयन्ते भूमिदानगुणार्जिताः	064c  
सर्वथा पार्थिवेनेह सततं भूतिमिच्छता	065a  
भूर्देया विधिवच्छक्र पात्रे सुखमभीप्सता	065c  
अपि कृत्वा नरः पापं भूमिं दत्त्वा द्विजातये	066a  
समुत्सृजति तत्पापं जीर्णां त्वचमिवोरगः	066c  
सागरान्सरितः शैलान्काननानि च सर्वशः	067a  
सर्वमेतन्नरः शक्र ददाति वसुधां ददत्	067c  
तडागान्युदपानानि स्रोतांसि च सरांसि च	068a  
स्नेहान्सर्वरसांश्चैव ददाति वसुधां ददत्	068c  
ओषधीः क्षीरसम्पन्ना नगान्पुष्पफलान्वितान्	069a  
काननोपलशैलांश्च ददाति वसुधां ददत्	069c  
अग्निष्टोमप्रभृतिभिरिष्ट्वा च स्वाप्तदक्षिणैः	070a  
न तत्फलमवाप्नोति भूमिदानाद्यदश्नुते	070c  
दाता दशानुगृह्णाति दश हन्ति तथा क्षिपन्	071a  
पूर्वदत्तां हरन्भूमिं नरकायोपगच्छति	071c  
न ददाति प्रतिश्रुत्य दत्त्वा वा हरते तु यः	072a  
स बद्धो वारुणैः पाशैस्तप्यते मृत्युशासनात्	072c  
आहिताग्निं सदायज्ञं कृशभृत्यं प्रियातिथिम्	073a  
ये भरन्ति द्विजश्रेष्ठं नोपसर्पन्ति ते यमम्	073c  
ब्राह्मणेष्वृणभूतं स्यात्पार्थिवस्य पुरन्दर	074a  
इतरेषां तु वर्णानां तारयेत्कृशदुर्बलान्	074c  
नाच्छिन्द्यात्स्पर्शितां भूमिं परेण त्रिदशाधिप	075a  
ब्राह्मणाय सुरश्रेष्ठ कृशभृत्याय कश्चन	075c  
अथाश्रु पतितं तेषां दीनानामवसीदताम्	076a  
ब्राह्मणानां हृते क्षेत्रे हन्यात्त्रिपुरुषं कुलम्	076c  
भूमिपालं च्युतं राष्ट्राद्यस्तु संस्थापयेत्पुनः	077a  
तस्य वासः सहस्राक्ष नाकपृष्ठे महीयते	077c  
इक्षुभिः सन्ततां भूमिं यवगोधूमसङ्कुलाम्	078a  
गोश्ववाहनसम्पूर्णां बाहुवीर्यसमार्जिताम्	078c  
निधिगर्भां ददद्भूमिं सर्वरत्नपरिच्छदाम्	079a  
अक्षयाल्ँलभते लोकान्भूमिसत्रं हि तस्य तत्	079c  
विधूय कलुषं सर्वं विरजाः सम्मतः सताम्	080a  
लोके महीयते सद्भिर्यो ददाति वसुन्धराम्	080c  
यथाप्सु पतितः शक्र तैलबिन्दुर्विसर्पति	081a  
तथा भूमिकृतं दानं सस्ये सस्ये विसर्पति	081c  
ये रणाग्रे महीपालाः शूराः समितिशोभनाः	082a  
वध्यन्तेऽभिमुखाः शक्र ब्रह्मलोकं व्रजन्ति ते	082c  
नृत्यगीतपरा नार्यो दिव्यमाल्यविभूषिताः	083a  
उपतिष्ठन्ति देवेन्द्र सदा भूमिप्रदं दिवि	083c  
मोदते च सुखं स्वर्गे देवगन्धर्वपूजितः	084a  
यो ददाति महीं सम्यग्विधिनेह द्विजातये	084c  
शतमप्सरसश्चैव दिव्यमाल्यविभूषिताः	085a  
उपतिष्ठन्ति देवेन्द्र सदा भूमिप्रदं नरम्	085c  
शङ्खं भद्रासनं छत्रं वराश्वा वरवारणाः	086a  
भूमिप्रदानात्पुष्पाणि हिरण्यनिचयास्तथा	086c  
आज्ञा सदाप्रतिहता जयशब्दो भवत्यथ	087a  
भूमिदानस्य पुष्पाणि फलं स्वर्गः पुरन्दर	087c  
हिरण्यपुष्पाश्चौषध्यः कुशकाञ्चनशाड्वलाः	088a  
अमृतप्रसवां भूमिं प्राप्नोति पुरुषो ददत्	088c  
नास्ति भूमिसमं दानं नास्ति मातृसमो गुरुः	089a  
नास्ति सत्यसमो धर्मो नास्ति दानसमो निधिः	089c  
एतदाङ्गिरसाच्छ्रुत्वा वासवो वसुधामिमाम्	090a  
वसुरत्नसमाकीर्णां ददावाङ्गिरसे तदा	090c  
य इमं श्रावयेच्छ्राद्धे भूमिदानस्य संस्तवम्	091a  
न तस्य रक्षसां भागो नासुराणां भवत्युत	091c  
अक्षयं च भवेद्दत्तं पितृभ्यस्तन्न संशयः	092a  
तस्माच्छ्राद्धेष्विदं विप्रो भुञ्जतः श्रावयेद्द्विजान्	092c  
इत्येतत्सर्वदानानां श्रेष्ठमुक्तं तवानघ	093a  
मया भरतशार्दूल किं भूयः श्रोतुमिच्छसि	093c  
