भीष्म उवाच	001  
ततः स राजा रात्र्यन्ते प्रतिबुद्धो महामनाः	001a  
कृतपूर्वाह्णिकः प्रायात्सभार्यस्तद्वनं प्रति	001c  
ततो ददर्श नृपतिः प्रासादं सर्वकाञ्चनम्	002a  
मणिस्तम्भसहस्राढ्यं गन्धर्वनगरोपमम्	002c  
तत्र दिव्यानभिप्रायान्ददर्श कुशिकस्तदा	002e  
पर्वतान्रम्यसानूंश्च नलिनीश्च सपङ्कजाः	003a  
चित्रशालाश्च विविधास्तोरणानि च भारत	003c  
शाद्वलोपचितां भूमिं तथा काञ्चनकुट्टिमाम्	003e  
सहकारान्प्रफुल्लांश्च केतकोद्दालकान्धवान्	004a  
अशोकान्मुचुकुन्दांश्च फुल्लांश्चैवातिमुक्तकान्	004c  
चम्पकांस्तिलकान्भव्यान्पनसान्वञ्जुलानपि	005a  
पुष्पितान्कर्णिकारांश्च तत्र तत्र ददर्श ह	005c  
श्यामां वारणपुष्पीं च तथाष्टापदिकां लताम्	006a  
तत्र तत्र परिकॢप्ता ददर्श स महीपतिः	006c  
वृक्षान्पद्मोत्पलधरान्सर्वर्तुकुसुमांस्तथा	007a  
विमानच्छन्दकांश्चापि प्रासादान्पद्मसन्निभान्	007c  
शीतलानि च तोयानि क्वचिदुष्णानि भारत	008a  
आसनानि विचित्राणि शयनप्रवराणि च	008c  
पर्यङ्कान्सर्वसौवर्णान्परार्ध्यास्तरणास्तृतान्	009a  
भक्ष्यभोज्यमनन्तं च तत्र तत्रोपकल्पितम्	009c  
वाणीवादाञ्छुकांश्चापि शारिकाभृङ्गराजकान्	010a  
कोकिलाञ्छतपत्रांश्च कोयष्टिमककुक्कुटान्	010c  
मयूरान्कुक्कुटांश्चापि पुत्रकाञ्जीवजीवकान्	011a  
चकोरान्वानरान्हंसान्सारसांश्चक्रसाह्वयान्	011c  
समन्ततः प्रणदितान्ददर्श सुमनोहरान्	012a  
क्वचिदप्सरसां सङ्घान्गन्धर्वाणां च पार्थिव	012c  
कान्ताभिरपरांस्तत्र परिष्वक्तान्ददर्श ह	013a  
न ददर्श च तान्भूयो ददर्श च पुनर्नृपः	013c  
गीतध्वनिं सुमधुरं तथैवाध्ययनध्वनिम्	014a  
हंसान्सुमधुरांश्चापि तत्र शुश्राव पार्थिवः	014c  
तं दृष्ट्वात्यद्भुतं राजा मनसाचिन्तयत्तदा	015a  
स्वप्नोऽयं चित्तविभ्रंश उताहो सत्यमेव तु	015c  
अहो सह शरीरेण प्राप्तोऽस्मि परमां गतिम्	016a  
उत्तरान्वा कुरून्पुण्यानथ वाप्यमरावतीम्	016c  
किं त्विदं महदाश्चर्यं सम्पश्यामीत्यचिन्तयत्	017a  
एवं सञ्चिन्तयन्नेव ददर्श मुनिपुङ्गवम्	017c  
तस्मिन्विमाने सौवर्णे मणिस्तम्भसमाकुले	018a  
महार्हे शयने दिव्ये शयानं भृगुनन्दनम्	018c  
तमभ्ययात्प्रहर्षेण नरेन्द्रः सह भार्यया	019a  
अन्तर्हितस्ततो भूयश्च्यवनः शयनं च तत्	019c  
ततोऽन्यस्मिन्वनोद्देशे पुनरेव ददर्श तम्	020a  
कौश्यां बृस्यां समासीनं जपमानं महाव्रतम्	020c  
एवं योगबलाद्विप्रो मोहयामास पार्थिवम्	020e  
क्षणेन तद्वनं चैव ते चैवाप्सरसां गणाः	021a  
गन्धर्वाः पादपाश्चैव सर्वमन्तरधीयत	021c  
निःशब्दमभवच्चापि गङ्गाकूलं पुनर्नृप	022a  
कुशवल्मीकभूयिष्ठं बभूव च यथा पुरा	022c  
ततः स राजा कुशिकः सभार्यस्तेन कर्मणा	023a  
विस्मयं परमं प्राप्तस्तद्दृष्ट्वा महदद्भुतम्	023c  
ततः प्रोवाच कुशिको भार्यां हर्षसमन्वितः	024a  
पश्य भद्रे यथा भावाश्चित्रा दृष्टाः सुदुर्लभाः	024c  
प्रसादाद्भृगुमुख्यस्य किमन्यत्र तपोबलात्	025a  
तपसा तदवाप्यं हि यन्न शक्यं मनोरथैः	025c  
त्रैलोक्यराज्यादपि हि तप एव विशिष्यते	026a  
तपसा हि सुतप्तेन क्रीडत्येष तपोधनः	026c  
अहो प्रभावो ब्रह्मर्षेश्च्यवनस्य महात्मनः	027a  
इच्छन्नेष तपोवीर्यादन्याल्ँलोकान्सृजेदपि	027c  
ब्राह्मणा एव जायेरन्पुण्यवाग्बुद्धिकर्मणः	028a  
उत्सहेदिह कर्तुं हि कोऽन्यो वै च्यवनादृते	028c  
ब्राह्मण्यं दुर्लभं लोके राज्यं हि सुलभं नरैः	029a  
ब्राह्मण्यस्य प्रभावाद्धि रथे युक्तौ स्वधुर्यवत्	029c  
इत्येवं चिन्तयानः स विदितश्च्यवनस्य वै	030a  
सम्प्रेक्ष्योवाच स नृपं क्षिप्रमागम्यतामिति	030c  
इत्युक्तः सहभार्यस्तमभ्यगच्छन्महामुनिम्	031a  
शिरसा वन्दनीयं तमवन्दत स पार्थिवः	031c  
तस्याशिषः प्रयुज्याथ स मुनिस्तं नराधिपम्	032a  
निषीदेत्यब्रवीद्धीमान्सान्त्वयन्पुरुषर्षभ	032c  
ततः प्रकृतिमापन्नो भार्गवो नृपते नृपम्	033a  
उवाच श्लक्ष्णया वाचा तर्पयन्निव भारत	033c  
राजन्सम्यग्जितानीह पञ्च पञ्चसु यत्त्वया	034a  
मनःषष्ठानीन्द्रियाणि कृच्छ्रान्मुक्तोऽसि तेन वै	034c  
सम्यगाराधितः पुत्र त्वयाहं वदतां वर	035a  
न हि ते वृजिनं किञ्चित्सुसूक्ष्ममपि विद्यते	035c  
अनुजानीहि मां राजन्गमिष्यामि यथागतम्	036a  
प्रीतोऽस्मि तव राजेन्द्र वरश्च प्रतिगृह्यताम्	036c  
कुशिक उवाच	037  
अग्निमध्यगतेनेदं भगवन्सन्निधौ मया	037a  
वर्तितं भृगुशार्दूल यन्न दग्धोऽस्मि तद्बहु	037c  
एष एव वरो मुख्यः प्राप्तो मे भृगुनन्दन	038a  
यत्प्रीतोऽसि समाचारात्कुलं पूतं ममानघ	038c  
एष मेऽनुग्रहो विप्र जीविते च प्रयोजनम्	039a  
एतद्राज्यफलं चैव तपश्चैतत्परं मम	039c  
यदि तु प्रीतिमान्विप्र मयि त्वं भृगुनन्दन	040a  
अस्ति मे संशयः कश्चित्तन्मे व्याख्यातुमर्हसि	040c  
