युधिष्ठिर उवाच	001  
के पूज्याः के नमस्कार्या मानवैर्भरतर्षभ	001a  
विस्तरेण तदाचक्ष्व न हि तृप्यामि कथ्यताम्	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
नारदस्य च संवादं वासुदेवस्य चोभयोः	002c  
नारदं प्राञ्जलिं दृष्ट्वा पूजयानं द्विजर्षभान्	003a  
केशवः परिपप्रच्छ भगवन्कान्नमस्यसि	003c  
बहुमानः परः केषु भवतो यान्नमस्यसि	004a  
शक्यं चेच्छ्रोतुमिच्छामि ब्रूह्येतद्धर्मवित्तम	004c  
नारद उवाच	005  
शृणु गोविन्द यानेतान्पूजयाम्यरिमर्दन	005a  
त्वत्तोऽन्यः कः पुमाल्ँलोके श्रोतुमेतदिहार्हति	005c  
वरुणं वायुमादित्यं पर्जन्यं जातवेदसम्	006a  
स्थाणुं स्कन्दं तथा लक्ष्मीं विष्णुं ब्रह्माणमेव च	006c  
वाचस्पतिं चन्द्रमसमपः पृथ्वीं सरस्वतीम्	007a  
सततं ये नमस्यन्ति तान्नमस्याम्यहं विभो	007c  
तपोधनान्वेदविदो नित्यं वेदपरायणान्	008a  
महार्हान्वृष्णिशार्दूल सदा सम्पूजयाम्यहम्	008c  
अभुक्त्वा देवकार्याणि कुर्वते येऽविकत्थनाः	009a  
सन्तुष्टाश्च क्षमायुक्तास्तान्नमस्याम्यहं विभो	009c  
सम्यग्ददति ये चेष्टान्क्षान्ता दान्ता जितेन्द्रियाः	010a  
सस्यं धनं क्षितिं गाश्च तान्नमस्यामि यादव	010c  
ये ते तपसि वर्तन्ते वने मूलफलाशनाः	011a  
असञ्चयाः क्रियावन्तस्तान्नमस्यामि यादव	011c  
ये भृत्यभरणे सक्ताः सततं चातिथिप्रियाः	012a  
भुञ्जन्ते देवशेषाणि तान्नमस्यामि यादव	012c  
ये वेदं प्राप्य दुर्धर्षा वाग्मिनो ब्रह्मवादिनः	013a  
याजनाध्यापने युक्ता नित्यं तान्पूजयाम्यहम्	013c  
प्रसन्नहृदयाश्चैव सर्वसत्त्वेषु नित्यशः	014a  
आ पृष्ठतापात्स्वाध्याये युक्तास्तान्पूजयाम्यहम्	014c  
गुरुप्रसादे स्वाध्याये यतन्ते ये स्थिरव्रताः	015a  
शुश्रूषवोऽनसूयन्तस्तान्नमस्यामि यादव	015c  
सुव्रता मुनयो ये च ब्रह्मण्याः सत्यसङ्गराः	016a  
वोढारो हव्यकव्यानां तान्नमस्यामि यादव	016c  
भैक्ष्यचर्यासु निरताः कृशा गुरुकुलाश्रयाः	017a  
निःसुखा निर्धना ये च तान्नमस्यामि यादव	017c  
निर्ममा निष्प्रतिद्वन्द्वा निर्ह्रीका निष्प्रयोजनाः	018a  
अहिंसानिरता ये च ये च सत्यव्रता नराः	018c  
दान्ताः शमपराश्चैव तान्नमस्यामि केशव	018e  
देवतातिथिपूजायां प्रसक्ता गृहमेधिनः	019a  
कपोतवृत्तयो नित्यं तान्नमस्यामि यादव	019c  
येषां त्रिवर्गः कृत्येषु वर्तते नोपहीयते	020a  
शिष्टाचारप्रवृत्ताश्च तान्नमस्याम्यहं सदा	020c  
ब्राह्मणास्त्रिषु लोकेषु ये त्रिवर्गमनुष्ठिताः	021a  
अलोलुपाः पुण्यशीलास्तान्नमस्यामि केशव	021c  
अब्भक्षा वायुभक्षाश्च सुधाभक्षाश्च ये सदा	022a  
व्रतैश्च विविधैर्युक्तास्तान्नमस्यामि माधव	022c  
अयोनीनग्नियोनींश्च ब्रह्मयोनींस्तथैव च	023a  
सर्वभूतात्मयोनींश्च तान्नमस्याम्यहं द्विजान्	023c  
नित्यमेतान्नमस्यामि कृष्ण लोककरानृषीन्	024a  
लोकज्येष्ठाञ्ज्ञाननिष्ठांस्तमोघ्नाल्ँलोकभास्करान्	024c  
तस्मात्त्वमपि वार्ष्णेय द्विजान्पूजय नित्यदा	025a  
पूजिताः पूजनार्हा हि सुखं दास्यन्ति तेऽनघ	025c  
अस्मिल्ँलोके सदा ह्येते परत्र च सुखप्रदाः	026a  
त एते मान्यमाना वै प्रदास्यन्ति सुखं तव	026c  
ये सर्वातिथयो नित्यं गोषु च ब्राह्मणेषु च	027a  
नित्यं सत्ये च निरता दुर्गाण्यतितरन्ति ते	027c  
नित्यं शमपरा ये च तथा ये चानसूयकाः	028a  
नित्यं स्वाध्यायिनो ये च दुर्गाण्यतितरन्ति ते	028c  
सर्वान्देवान्नमस्यन्ति ये चैकं देवमाश्रिताः	029a  
श्रद्दधानाश्च दान्ताश्च दुर्गाण्यतितरन्ति ते	029c  
तथैव विप्रप्रवरान्नमस्कृत्य यतव्रतान्	030a  
भवन्ति ये दानरता दुर्गाण्यतितरन्ति ते	030c  
अग्नीनाधाय विधिवत्प्रयता धारयन्ति ये	031a  
प्राप्ताः सोमाहुतिं चैव दुर्गाण्यतितरन्ति ते	031c  
मातापित्रोर्गुरुषु च सम्यग्वर्तन्ति ये सदा	032a  
यथा त्वं वृष्णिशार्दूलेत्युक्त्वैवं विरराम सः	032c  
तस्मात्त्वमपि कौन्तेय पितृदेवद्विजातिथीन्	033a  
सम्यक्पूजय येन त्वं गतिमिष्टामवाप्स्यसि	033c  
