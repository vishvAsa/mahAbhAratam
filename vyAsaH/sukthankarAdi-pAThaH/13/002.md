युधिष्ठिर उवाच	001  
पितामह महाप्राज्ञ सर्वशास्त्रविशारद	001a  
श्रुतं मे महदाख्यानमिदं मतिमतां वर	001c  
भूयस्तु श्रोतुमिच्छामि धर्मार्थसहितं नृप	002a  
कथ्यमानं त्वया किञ्चित्तन्मे व्याख्यातुमर्हसि	002c  
केन मृत्युर्गृहस्थेन धर्ममाश्रित्य निर्जितः	003a  
इत्येतत्सर्वमाचक्ष्व तत्त्वेन मम पार्थिव	003c  
भीष्म उवाच	004  
अत्राप्युदाहरन्तीममितिहासं पुरातनम्	004a  
यथा मृत्युर्गृहस्थेन धर्ममाश्रित्य निर्जितः	004c  
मनोः प्रजापते राजन्निक्ष्वाकुरभवत्सुतः	005a  
तस्य पुत्रशतं जज्ञे नृपतेः सूर्यवर्चसः	005c  
दशमस्तस्य पुत्रस्तु दशाश्वो नाम भारत	006a  
माहिष्मत्यामभूद्राजा धर्मात्मा सत्यविक्रमः	006c  
दशाश्वस्य सुतस्त्वासीद्राजा परमधार्मिकः	007a  
सत्ये तपसि दाने च यस्य नित्यं रतं मनः	007c  
मदिराश्व इति ख्यातः पृथिव्यां पृथिवीपतिः	008a  
धनुर्वेदे च वेदे च निरतो योऽभवत्सदा	008c  
मदिराश्वस्य पुत्रस्तु द्युतिमान्नाम पार्थिवः	009a  
महाभागो महातेजा महासत्त्वो महाबलः	009c  
पुत्रो द्युतिमतस्त्वासीत्सुवीरो नाम पार्थिवः	010a  
धर्मात्मा कोशवांश्चापि देवराज इवापरः	010c  
सुवीरस्य तु पुत्रोऽभूत्सर्वसङ्ग्रामदुर्जयः	011a  
दुर्जयेत्यभिविख्यातः सर्वशास्त्रविशारदः	011c  
दुर्जयस्येन्द्रवपुषः पुत्रोऽग्निसदृशद्युतिः	012a  
दुर्योधनो नाम महान्राजासीद्राजसत्तम	012c  
तस्येन्द्रसमवीर्यस्य सङ्ग्रामेष्वनिवर्तिनः	013a  
विषयश्च प्रभावश्च तुल्यमेवाभ्यवर्तत	013c  
रत्नैर्धनैश्च पशुभिः सस्यैश्चापि पृथग्विधैः	014a  
नगरं विषयश्चास्य प्रतिपूर्णं तदाभवत्	014c  
न तस्य विषये चाभूत्कृपणो नापि दुर्गतः	015a  
व्याधितो वा कृशो वापि तस्मिन्नाभून्नरः क्वचित्	015c  
सुदक्षिणो मधुरवागनसूयुर्जितेन्द्रियः	016a  
धर्मात्मा चानृशंसश्च विक्रान्तोऽथाविकत्थनः	016c  
यज्वा वदान्यो मेधावी ब्रह्मण्यः सत्यसङ्गरः	017a  
न चावमन्ता दाता च वेदवेदाङ्गपारगः	017c  
तं नर्मदा देवनदी पुण्या शीतजला शिवा	018a  
चकमे पुरुषश्रेष्ठं स्वेन भावेन भारत	018c  
तस्य जज्ञे तदा नद्यां कन्या राजीवलोचना	019a  
नाम्ना सुदर्शना राजन्रूपेण च सुदर्शना	019c  
तादृग्रूपा न नारीषु भूतपूर्वा युधिष्ठिर	020a  
दुर्योधनसुता यादृगभवद्वरवर्णिनी	020c  
तामग्निश्चकमे साक्षाद्राजकन्यां सुदर्शनाम्	021a  
भूत्वा च ब्राह्मणः साक्षाद्वरयामास तं नृपम्	021c  
दरिद्रश्चासवर्णश्च ममायमिति पार्थिवः	022a  
न दित्सति सुतां तस्मै तां विप्राय सुदर्शनाम्	022c  
ततोऽस्य वितते यज्ञे नष्टोऽभूद्धव्यवाहनः	023a  
ततो दुर्योधनो राजा वाक्यमाहर्त्विजस्तदा	023c  
दुष्कृतं मम किं नु स्याद्भवतां वा द्विजर्षभाः	024a  
येन नाशं जगामाग्निः कृतं कुपुरुषेष्विव	024c  
न ह्यल्पं दुष्कृतं नोऽस्ति येनाग्निर्नाशमागतः	025a  
भवतां वाथ वा मह्यं तत्त्वेनैतद्विमृश्यताम्	025c  
एतद्राज्ञो वचः श्रुत्वा विप्रास्ते भरतर्षभ	026a  
नियता वाग्यताश्चैव पावकं शरणं ययुः	026c  
तान्दर्शयामास तदा भगवान्हव्यवाहनः	027a  
स्वं रूपं दीप्तिमत्कृत्वा शरदर्कसमद्युतिः	027c  
ततो महात्मा तानाह दहनो ब्राह्मणर्षभान्	028a  
वरयाम्यात्मनोऽर्थाय दुर्योधनसुतामिति	028c  
ततस्ते काल्यमुत्थाय तस्मै राज्ञे न्यवेदयन्	029a  
ब्राह्मणा विस्मिताः सर्वे यदुक्तं चित्रभानुना	029c  
ततः स राजा तच्छ्रुत्वा वचनं ब्रह्मवादिनाम्	030a  
अवाप्य परमं हर्षं तथेति प्राह बुद्धिमान्	030c  
प्रायाचत नृपः शुल्कं भगवन्तं विभावसुम्	031a  
नित्यं सान्निध्यमिह ते चित्रभानो भवेदिति	031c  
तमाह भगवानग्निरेवमस्त्विति पार्थिवम्	031e  
ततः सान्निध्यमध्यापि माहिष्मत्यां विभावसोः	032a  
दृष्टं हि सहदेवेन दिशो विजयता तदा	032c  
ततस्तां समलङ्कृत्य कन्यामहतवाससम्	033a  
ददौ दुर्योधनो राजा पावकाय महात्मने	033c  
प्रतिजग्राह चाग्निस्तां राजपुत्रीं सुदर्शनाम्	034a  
विधिना वेददृष्टेन वसोर्धारामिवाध्वरे	034c  
तस्या रूपेण शीलेन कुलेन वपुषा श्रिया	035a  
अभवत्प्रीतिमानग्निर्गर्भं तस्यां समादधे	035c  
तस्यां समभवत्पुत्रो नाम्नाग्नेयः सुदर्शनः	036a  
शिशुरेवाध्यगात्सर्वं स च ब्रह्म सनातनम्	036c  
अथौघवान्नाम नृपो नृगस्यासीत्पितामहः	037a  
तस्याप्योघवती कन्या पुत्रश्चौघरथोऽभवत्	037c  
तामोघवान्ददौ तस्मै स्वयमोघवतीं सुताम्	038a  
सुदर्शनाय विदुषे भार्यार्थे देवरूपिणीम्	038c  
स गृहस्थाश्रमरतस्तया सह सुदर्शनः	039a  
कुरुक्षेत्रेऽवसद्राजन्नोघवत्या समन्वितः	039c  
गृहस्थश्चावजेष्यामि मृत्युमित्येव स प्रभो	040a  
प्रतिज्ञामकरोद्धीमान्दीप्ततेजा विशां पते	040c  
तामथौघवतीं राजन्स पावकसुतोऽब्रवीत्	041a  
अतिथेः प्रतिकूलं ते न कर्तव्यं कथञ्चन	041c  
येन येन च तुष्येत नित्यमेव त्वयातिथिः	042a  
अप्यात्मनः प्रदानेन न ते कार्या विचारणा	042c  
एतद्व्रतं मम सदा हृदि सम्परिवर्तते	043a  
गृहस्थानां हि सुश्रोणि नातिथेर्विद्यते परम्	043c  
प्रमाणं यदि वामोरु वचस्ते मम शोभने	044a  
इदं वचनमव्यग्रा हृदि त्वं धारयेः सदा	044c  
निष्क्रान्ते मयि कल्याणि तथा सन्निहितेऽनघे	045a  
नातिथिस्तेऽवमन्तव्यः प्रमाणं यद्यहं तव	045c  
तमब्रवीदोघवती यता मूर्ध्नि कृताञ्जलिः	046a  
न मे त्वद्वचनात्किञ्चिदकर्तव्यं कथञ्चन	046c  
जिगीषमाणं तु गृहे तदा मृत्युः सुदर्शनम्	047a  
पृष्ठतोऽन्वगमद्राजन्रन्ध्रान्वेषी तदा सदा	047c  
इध्मार्थं तु गते तस्मिन्नग्निपुत्रे सुदर्शने	048a  
अतिथिर्ब्राह्मणः श्रीमांस्तामाहौघवतीं तदा	048c  
आतिथ्यं दत्तमिच्छामि त्वयाद्य वरवर्णिनि	049a  
प्रमाणं यदि धर्मस्ते गृहस्थाश्रमसम्मतः	049c  
इत्युक्ता तेन विप्रेण राजपुत्री यशस्विनी	050a  
विधिना प्रतिजग्राह वेदोक्तेन विशां पते	050c  
आसनं चैव पाद्यं च तस्मै दत्त्वा द्विजातये	051a  
प्रोवाचौघवती विप्रं केनार्थः किं ददामि ते	051c  
तामब्रवीत्ततो विप्रो राजपुत्रीं सुदर्शनाम्	052a  
त्वया ममार्थः कल्याणि निर्विशङ्के तदाचर	052c  
यदि प्रमाणं धर्मस्ते गृहस्थाश्रमसम्मतः	053a  
प्रदानेनात्मनो राज्ञि कर्तुमर्हसि मे प्रियम्	053c  
तथा सञ्छन्द्यमानोऽन्यैरीप्सितैर्नृपकन्यया	054a  
नान्यमात्मप्रदानात्स तस्या वव्रे वरं द्विजः	054c  
सा तु राजसुता स्मृत्वा भर्तुर्वचनमादितः	055a  
तथेति लज्जमाना सा तमुवाच द्विजर्षभम्	055c  
ततो रहः स विप्रर्षिः सा चैवोपविवेश ह	056a  
संस्मृत्य भर्तुर्वचनं गृहस्थाश्रमकाङ्क्षिणः	056c  
अथेध्मान्समुपादाय स पावकिरुपागमत्	057a  
मृत्युना रौद्रभावेन नित्यं बन्धुरिवान्वितः	057c  
ततस्त्वाश्रममागम्य स पावकसुतस्तदा	058a  
तामाजुहावौघवतीं क्वासि यातेति चासकृत्	058c  
तस्मै प्रतिवचः सा तु भर्त्रे न प्रददौ तदा	059a  
कराभ्यां तेन विप्रेण स्पृष्टा भर्तृव्रता सती	059c  
उच्छिष्टास्मीति मन्वाना लज्जिता भर्तुरेव च	060a  
तूष्णीम्भूताभवत्साध्वी न चोवाचाथ किञ्चन	060c  
अथ तां पुनरेवेदं प्रोवाच स सुदर्शनः	061a  
क्व सा साध्वी क्व सा याता गरीयः किमतो मम	061c  
पतिव्रता सत्यशीला नित्यं चैवार्जवे रता	062a  
कथं न प्रत्युदेत्यद्य स्मयमाना यथा पुरा	062c  
उटजस्थस्तु तं विप्रः प्रत्युवाच सुदर्शनम्	063a  
अतिथिं विद्धि सम्प्राप्तं पावके ब्राह्मणं च माम्	063c  
अनया छन्द्यमानोऽहं भार्यया तव सत्तम	064a  
तैस्तैरतिथिसत्कारैरार्जवेऽस्या दृढं मनः	064c  
अनेन विधिना सेयं मामर्चति शुभानना	065a  
अनुरूपं यदत्राद्य तद्भवान्वक्तुमर्हति	065c  
कूटमुद्गरहस्तस्तु मृत्युस्तं वै समन्वयात्	066a  
हीनप्रतिज्ञमत्रैनं वधिष्यामीति चिन्तयन्	066c  
सुदर्शनस्तु मनसा कर्मणा चक्षुषा गिरा	067a  
त्यक्तेर्ष्यस्त्यक्तमन्युश्च स्मयमानोऽब्रवीदिदम्	067c  
सुरतं तेऽस्तु विप्राग्र्य प्रीतिर्हि परमा मम	068a  
गृहस्थस्य हि धर्मोऽग्र्यः सम्प्राप्तातिथिपूजनम्	068c  
अतिथिः पूजितो यस्य गृहस्थस्य तु गच्छति	069a  
नान्यस्तस्मात्परो धर्म इति प्राहुर्मनीषिणः	069c  
प्राणा हि मम दाराश्च यच्चान्यद्विद्यते वसु	070a  
अतिथिभ्यो मया देयमिति मे व्रतमाहितम्	070c  
निःसन्दिग्धं मया वाक्यमेतत्ते समुदाहृतम्	071a  
तेनाहं विप्र सत्येन स्वयमात्मानमालभे	071c  
पृथिवी वायुराकाशमापो ज्योतिश्च पञ्चमम्	072a  
बुद्धिरात्मा मनः कालो दिशश्चैव गुणा दश	072c  
नित्यमेते हि पश्यन्ति देहिनां देहसंश्रिताः	073a  
सुकृतं दुष्कृतं चापि कर्म धर्मभृतां वर	073c  
यथैषा नानृता वाणी मयाद्य समुदाहृता	074a  
तेन सत्येन मां देवाः पालयन्तु दहन्तु वा	074c  
ततो नादः समभवद्दिक्षु सर्वासु भारत	075a  
असकृत्सत्यमित्येव नैतन्मिथ्येति सर्वशः	075c  
उटजात्तु ततस्तस्मान्निश्चक्राम स वै द्विजः	076a  
वपुषा खं च भूमिं च व्याप्य वायुरिवोद्यतः	076c  
स्वरेण विप्रः शैक्षेण त्रील्ँलोकाननुनादयन्	077a  
उवाच चैनं धर्मज्ञं पूर्वमामन्त्र्य नामतः	077c  
धर्मोऽहमस्मि भद्रं ते जिज्ञासार्थं तवानघ	078a  
प्राप्तः सत्यं च ते ज्ञात्वा प्रीतिर्मे परमा त्वयि	078c  
विजितश्च त्वया मृत्युर्योऽयं त्वामनुगच्छति	079a  
रन्ध्रान्वेषी तव सदा त्वया धृत्या वशीकृतः	079c  
न चास्ति शक्तिस्त्रैलोक्ये कस्यचित्पुरुषोत्तम	080a  
पतिव्रतामिमां साध्वीं तवोद्वीक्षितुमप्युत	080c  
रक्षिता त्वद्गुणैरेषा पतिव्रतगुणैस्तथा	081a  
अधृष्या यदियं ब्रूयात्तथा तन्नान्यथा भवेत्	081c  
एषा हि तपसा स्वेन संयुक्ता ब्रह्मवादिनी	082a  
पावनार्थं च लोकस्य सरिच्छ्रेष्ठा भविष्यति	082c  
अर्धेनौघवती नाम त्वामर्धेनानुयास्यति	083a  
शरीरेण महाभागा योगो ह्यस्या वशे स्थितः	083c  
अनया सह लोकांश्च गन्तासि तपसार्जितान्	084a  
यत्र नावृत्तिमभ्येति शाश्वतांस्तान्सनातनान्	084c  
अनेन चैव देहेन लोकांस्त्वमभिपत्स्यसे	085a  
निर्जितश्च त्वया मृत्युरैश्वर्यं च तवोत्तमम्	085c  
पञ्च भूतान्यतिक्रान्तः स्ववीर्याच्च मनोभवः	086a  
गृहस्थधर्मेणानेन कामक्रोधौ च ते जितौ	086c  
स्नेहो रागश्च तन्द्री च मोहो द्रोहश्च केवलः	087a  
तव शुश्रूषया राजन्राजपुत्र्या विनिर्जिताः	087c  
भीष्म उवाच	088  
शुक्लानां तु सहस्रेण वाजिनां रथमुत्तमम्	088a  
युक्तं प्रगृह्य भगवान्व्यवसायो जगाम तम्	088c  
मृत्युरात्मा च लोकाश्च जिता भूतानि पञ्च च	089a  
बुद्धिः कालो मनो व्योम कामक्रोधौ तथैव च	089c  
तस्माद्गृहाश्रमस्थस्य नान्यद्दैवतमस्ति वै	090a  
ऋतेऽतिथिं नरव्याघ्र मनसैतद्विचारय	090c  
अतिथिः पूजितो यस्य ध्यायते मनसा शुभम्	091a  
न तत्क्रतुशतेनापि तुल्यमाहुर्मनीषिणः	091c  
पात्रं त्वतिथिमासाद्य शीलाढ्यं यो न पूजयेत्	092a  
स दत्त्वा सुकृतं तस्य क्षपयेत ह्यनर्चितः	092c  
एतत्ते कथितं पुत्र मयाख्यानमनुत्तमम्	093a  
यथा हि विजितो मृत्युर्गृहस्थेन पुराभवत्	093c  
धन्यं यशस्यमायुष्यमिदमाख्यानमुत्तमम्	094a  
बुभूषताभिमन्तव्यं सर्वदुश्चरितापहम्	094c  
य इदं कथयेद्विद्वानहन्यहनि भारत	095a  
सुदर्शनस्य चरितं पुण्याल्ँलोकानवाप्नुयात्	095c  

