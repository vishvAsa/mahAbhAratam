001    वैशम्पायन उवाच
तं व्यतीतमतिक्रम्य राजा स्वमिव बान्धवम्	001a  
सभार्यः शोकदुःखार्तः पर्यदेवयदातुरः	001c  
002    पाण्डुरुवाच
सतामपि कुले जाताः कर्मणा बत दुर्गतिम्	002a  
प्राप्नुवन्त्यकृतात्मानः कामजालविमोहिताः	002c  
शश्वद्धर्मात्मना जातो बाल एव पिता मम	003a  
जीवितान्तमनुप्राप्तः कामात्मैवेति नः श्रुतम्	003c  
तस्य कामात्मनः क्षेत्रे राज्ञः सम्यतवागृषिः	004a  
कृष्णद्वैपायनः साक्षाद्भगवान्मामजीजनत्	004c  
तस्याद्य व्यसने बुद्धिः सञ्जातेयं ममाधमा	005a  
त्यक्तस्य देवैरनयान्मृगयायां दुरात्मनः	005c  
मोक्षमेव व्यवस्यामि बन्धो हि व्यसनं महत्	006a  
सुवृत्तिमनुवर्तिष्ये तामहं पितुरव्ययाम्	006c  
अतीव तपसात्मानं योजयिष्याम्यसंशयम्	006e  
तस्मादेकोऽहमेकाहमेकैकस्मिन्वनस्पतौ	007a  
चरन्भैक्षं मुनिर्मुण्डश्चरिष्यामि महीमिमाम्	007c  
पांसुना समवच्छन्नः शून्यागारप्रतिश्रयः	008a  
वृक्षमूलनिकेतो वा त्यक्तसर्वप्रियाप्रियः	008c  
न शोचन्न प्रहृष्यंश्च तुल्यनिन्दात्मसंस्तुतिः	009a  
निराशीर्निर्नमस्कारो निर्द्वन्द्वो निष्परिग्रहः	009c  
न चाप्यवहसन्कञ्चिन्न कुर्वन्भ्रुकुटीं क्वचित्	010a  
प्रसन्नवदनो नित्यं सर्वभूतहिते रतः	010c  
जङ्गमाजङ्गमं सर्वमविहिंसंश्चतुर्विधम्	011a  
स्वासु प्रजास्विव सदा समः प्राणभृतां प्रति	011c  
एककालं चरन्भैक्षं कुलानि द्वे च पञ्च च	012a  
असम्भवे वा भैक्षस्य चरन्ननशनान्यपि	012c  
अल्पमल्पं यथाभोज्यं पूर्वलाभेन जातु चित्	013a  
नित्यं नातिचरल्ँलाभे अलाभे सप्त पूरयन्	013c  
वास्यैकं तक्षतो बाहुं चन्दनेनैकमुक्षतः	014a  
नाकल्याणं न कल्याणं प्रध्यायन्नुभयोस्तयोः	014c  
न जिजीविषुवत्किञ्चिन्न मुमूर्षुवदाचरन्	015a  
मरणं जीवितं चैव नाभिनन्दन्न च द्विषन्	015c  
याः काश्चिज्जीवता शक्याः कर्तुमभ्युदयक्रियाः	016a  
ताः सर्वाः समतिक्रम्य निमेषादिष्ववस्थितः	016c  
तासु सर्वास्ववस्थासु त्यक्तसर्वेन्द्रियक्रियः	017a  
सम्परित्यक्तधर्मात्मा सुनिर्णिक्तात्मकल्मषः	017c  
निर्मुक्तः सर्वपापेभ्यो व्यतीतः सर्ववागुराः	018a  
न वशे कस्यचित्तिष्ठन्सधर्मा मातरिश्वनः	018c  
एतया सततं वृत्त्या चरन्नेवम्प्रकारया	019a  
देहं सन्धारयिष्यामि निर्भयं मार्गमास्थितः	019c  
नाहं श्वाचरिते मार्गे अवीर्यकृपणोचिते	020a  
स्वधर्मात्सततापेते रमेयं वीर्यवर्जितः	020c  
सत्कृतोऽसत्कृतो वापि योऽन्यां कृपणचक्षुषा	021a  
उपैति वृत्तिं कामात्मा स शुनां वर्तते पथि	021c  
022    वैशम्पायन उवाच
एवमुक्त्वा सुदुःखार्तो निःश्वासपरमो नृपः	022a  
अवेक्षमाणः कुन्तीं च माद्रीं च समभाषत	022c  
कौसल्या विदुरः क्षत्ता राजा च सह बन्धुभिः	023a  
आर्या सत्यवती भीष्मस्ते च राजपुरोहिताः	023c  
ब्राह्मणाश्च महात्मानः सोमपाः संशितव्रताः	024a  
पौरवृद्धाश्च ये तत्र निवसन्त्यस्मदाश्रयाः	024c  
प्रसाद्य सर्वे वक्तव्याः पाण्डुः प्रव्रजितो वनम्	024e  
निशम्य वचनं भर्तुर्वनवासे धृतात्मनः	025a  
तत्समं वचनं कुन्ती माद्री च समभाषताम्	025c  
अन्येऽपि ह्याश्रमाः सन्ति ये शक्या भरतर्षभ	026a  
आवाभ्यां धर्मपत्नीभ्यां सह तप्त्वा तपो महत्	026c  
त्वमेव भविता सार्थः स्वर्गस्यापि न संशयः	026e  
प्रणिधायेन्द्रियग्रामं भर्तृलोकपरायणे	027a  
त्यक्तकामसुखे ह्यावां तप्स्यावो विपुलं तपः	027c  
यदि आवां महाप्राज्ञ त्यक्ष्यसि त्वं विशां पते	028a  
अद्यैवावां प्रहास्यावो जीतिवं नात्र संशयः	028c  
029    पाण्डुरुवाच
यदि व्यवसितं ह्येतद्युवयोर्धर्मसंहितम्	029a  
स्ववृत्तिमनुवर्तिष्ये तामहं पितुरव्ययाम्	029c  
त्यक्तग्राम्यसुखाचारस्तप्यमानो महत्तपः	030a  
वल्कली फलमूलाशी चरिष्यामि महावने	030c  
अग्निं जुह्वन्नुभौ कालावुभौ कालावुपस्पृशन्	031a  
कृशः परिमिताहारश्चीरचर्मजटाधरः	031c  
शीतवातातपसहः क्षुत्पिपासाश्रमान्वितः	032a  
तपसा दुश्चरेणेदं शरीरमुपशोषयन्	032c  
एकान्तशीली विमृशन्पक्वापक्वेन वर्तयन्	033a  
पितॄन्देवांश्च वन्येन वाग्भिरद्भिश्च तर्पयन्	033c  
वानप्रस्थजनस्यापि दर्शनं कुलवासिनाम्	034a  
नाप्रियाण्याचरञ्जातु किं पुनर्ग्रामवासिनाम्	034c  
एवमारण्यशास्त्राणामुग्रमुग्रतरं विधिम्	035a  
काङ्क्षमाणोऽहमासिष्ये देहस्यास्य समापनात्	035c  
036    वैशम्पायन उवाच
इत्येवमुक्त्वा भार्ये ते राजा कौरववंशजः	036a  
ततश्चूडामणिं निष्कमङ्गदे कुण्डलानि च	036c  
वासांसि च महार्हाणि स्त्रीणामाभरणानि च	036e  
प्रदाय सर्वं विप्रेभ्यः पाण्डुः पुनरभाषत	037a  
गत्वा नागपुरं वाच्यं पाण्डुः प्रव्रजितो वनम्	037c  
अर्थं कामं सुखं चैव रतिं च परमात्मिकाम्	038a  
प्रतस्थे सर्वमुत्सृज्य सभार्यः कुरुपुङ्गवः	038c  
ततस्तस्यानुयात्राणि ते चैव परिचारकाः	039a  
श्रुत्वा भरतसिंहस्य विविधाः करुणा गिरः	039c  
भीममार्तस्वरं कृत्वा हाहेति परिचुक्रुशुः	039e  
उष्णमश्रु विमुञ्चन्तस्तं विहाय महीपतिम्	040a  
ययुर्नागपुरं तूर्णं सर्वमादाय तद्वचः	040c  
श्रुत्वा च तेभ्यस्तत्सर्वं यथावृत्तं महावने	041a  
धृतराष्ट्रो नरश्रेष्ठः पाण्डुमेवान्वशोचत	041c  
राजपुत्रस्तु कौरव्यः पाण्डुर्मूलफलाशनः	042a  
जगाम सह भार्याभ्यां ततो नागसभं गिरिम्	042c  
स चैत्ररथमासाद्य वारिषेणमतीत्य च	043a  
हिमवन्तमतिक्रम्य प्रययौ गन्धमादनम्	043c  
रक्ष्यमाणो महाभूतैः सिद्धैश्च परमर्षिभिः	044a  
उवास स तदा राजा समेषु विषमेषु च	044c  
इन्द्रद्युम्नसरः प्राप्य हंसकूटमतीत्य च	045a  
शतशृङ्गे महाराज तापसः समपद्यत	045c  
