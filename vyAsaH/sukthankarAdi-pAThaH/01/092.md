वैशम्पायन उवाच	001  
ततः प्रतीपो राजा स सर्वभूतहिते रतः	001a  
निषसाद समा बह्वीर्गङ्गातीरगतो जपन्	001c  
तस्य रूपगुणोपेता गङ्गा श्रीरिव रूपिणी	002a  
उत्तीर्य सलिलात्तस्माल्लोभनीयतमाकृतिः	002c  
अधीयानस्य राजर्षेर्दिव्यरूपा मनस्विनी	003a  
दक्षिणं शालसङ्काशमूरुं भेजे शुभानना	003c  
प्रतीपस्तु महीपालस्तामुवाच मनस्विनीम्	004a  
करवाणि किं ते कल्याणि प्रियं यत्तेऽभिकाङ्क्षितम्	004c  
स्त्र्युवाच	005  
त्वामहं कामये राजन्कुरुश्रेष्ठ भजस्व माम्	005a  
त्यागः कामवतीनां हि स्त्रीणां सद्भिर्विगर्हितः	005c  
प्रतीप उवाच	006  
नाहं परस्त्रियं कामाद्गच्छेयं वरवर्णिनि	006a  
न चासवर्णां कल्याणि धर्म्यं तद्विद्धि मे व्रतम्	006c  
स्त्र्युवाच	007  
नाश्रेयस्यस्मि नागम्या न वक्तव्या च कर्हिचित्	007a  
भज मां भजमानां त्वं राजन्कन्यां वरस्त्रियम्	007c  
प्रतीप उवाच	008  
मयातिवृत्तमेतत्ते यन्मां चोदयसि प्रियम्	008a  
अन्यथा प्रतिपन्नं मां नाशयेद्धर्मविप्लवः	008c  
प्राप्य दक्षिणमूरुं मे त्वमाश्लिष्टा वराङ्गने	009a  
अपत्यानां स्नुषाणां च भीरु विद्ध्येतदासनम्	009c  
सव्यतः कामिनीभागस्त्वया स च विवर्जितः	010a  
तस्मादहं नाचरिष्ये त्वयि कामं वराङ्गने	010c  
स्नुषा मे भव कल्याणि पुत्रार्थे त्वां वृणोम्यहम्	011a  
स्नुषापक्षं हि वामोरु त्वमागम्य समाश्रिता	011c  
स्त्र्युवाच	012  
एवमप्यस्तु धर्मज्ञ संयुज्येयं सुतेन ते	012a  
त्वद्भक्त्यैव भजिष्यामि प्रख्यातं भारतं कुलम्	012c  
पृथिव्यां पार्थिवा ये च तेषां यूयं परायणम्	013a  
गुणा न हि मया शक्या वक्तुं वर्षशतैरपि	013c  
कुलस्य ये वः प्रस्थितास्तत्साधुत्वमनुत्तमम्	013e  
स मे नाभिजनज्ञः स्यादाचरेयं च यद्विभो	014a  
तत्सर्वमेव पुत्रस्ते न मीमांसेत कर्हिचित्	014c  
एवं वसन्ती पुत्रे ते वर्धयिष्याम्यहं प्रियम्	015a  
पुत्रैः पुण्यैः प्रियैश्चापि स्वर्गं प्राप्स्यति ते सुतः	015c  
वैशम्पायन उवाच	016  
तथेत्युक्त्वा तु सा राजंस्तत्रैवान्तरधीयत	016a  
पुत्रजन्म प्रतीक्षंस्तु स राजा तदधारयत्	016c  
एतस्मिन्नेव काले तु प्रतीपः क्षत्रियर्षभः	017a  
तपस्तेपे सुतस्यार्थे सभार्यः कुरुनन्दन	017c  
तयोः समभवत्पुत्रो वृद्धयोः स महाभिषः	018a  
शान्तस्य जज्ञे सन्तानस्तस्मादासीत्स शन्तनुः	018c  
संस्मरंश्चाक्षयाल्ँलोकान्विजितान्स्वेन कर्मणा	019a  
पुण्यकर्मकृदेवासीच्छन्तनुः कुरुसत्तम	019c  
प्रतीपः शन्तनुं पुत्रं यौवनस्थं ततोऽन्वशात्	020a  
पुरा मां स्त्री समभ्यागाच्छन्तनो भूतये तव	020c  
त्वामाव्रजेद्यदि रहः सा पुत्र वरवर्णिनी	021a  
कामयानाभिरूपाढ्या दिव्या स्त्री पुत्रकाम्यया	021c  
सा त्वया नानुयोक्तव्या कासि कस्यासि वाङ्गने	021e  
यच्च कुर्यान्न तत्कार्यं प्रष्टव्या सा त्वयानघ	022a  
मन्नियोगाद्भजन्तीं तां भजेथा इत्युवाच तम्	022c  
एवं सन्दिश्य तनयं प्रतीपः शन्तनुं तदा	023a  
स्वे च राज्येऽभिषिच्यैनं वनं राजा विवेश ह	023c  
स राजा शन्तनुर्धीमान्ख्यातः पृथ्व्यां धनुर्धरः	024a  
बभूव मृगयाशीलः सततं वनगोचरः	024c  
स मृगान्महिषांश्चैव विनिघ्नन्राजसत्तमः	025a  
गङ्गामनुचचारैकः सिद्धचारणसेविताम्	025c  
स कदाचिन्महाराज ददर्श परमस्त्रियम्	026a  
जाज्वल्यमानां वपुषा साक्षात्पद्मामिव श्रियम्	026c  
सर्वानवद्यां सुदतीं दिव्याभरणभूषिताम्	027a  
सूक्ष्माम्बरधरामेकां पद्मोदरसमप्रभाम्	027c  
तां दृष्ट्वा हृष्टरोमाभूद्विस्मितो रूपसम्पदा	028a  
पिबन्निव च नेत्राभ्यां नातृप्यत नराधिपः	028c  
सा च दृष्ट्वैव राजानं विचरन्तं महाद्युतिम्	029a  
स्नेहादागतसौहार्दा नातृप्यत विलासिनी	029c  
तामुवाच ततो राजा सान्त्वयञ्श्लक्ष्णया गिरा	030a  
देवी वा दानवी वा त्वं गन्धर्वी यदि वाप्सराः	030c  
यक्षी वा पन्नगी वापि मानुषी वा सुमध्यमे	031a  
या वा त्वं सुरगर्भाभे भार्या मे भव शोभने	031c  
एतच्छ्रुत्वा वचो राज्ञः सस्मितं मृदु वल्गु च	032a  
वसूनां समयं स्मृत्वा अभ्यगच्छदनिन्दिता	032c  
उवाच चैव राज्ञः सा ह्लादयन्ती मनो गिरा	033a  
भविष्यामि महीपाल महिषी ते वशानुगा	033c  
यत्तु कुर्यामहं राजञ्शुभं वा यदि वाशुभम्	034a  
न तद्वारयितव्यास्मि न वक्तव्या तथाप्रियम्	034c  
एवं हि वर्तमानेऽहं त्वयि वत्स्यामि पार्थिव	035a  
वारिता विप्रियं चोक्ता त्यजेयं त्वामसंशयम्	035c  
तथेति राज्ञा सा तूक्ता तदा भरतसत्तम	036a  
प्रहर्षमतुलं लेभे प्राप्य तं पार्थिवोत्तमम्	036c  
आसाद्य शन्तनुस्तां च बुभुजे कामतो वशी	037a  
न प्रष्टव्येति मन्वानो न स तां किञ्चिदूचिवान्	037c  
स तस्याः शीलवृत्तेन रूपौदार्यगुणेन च	038a  
उपचारेण च रहस्तुतोष जगतीपतिः	038c  
दिव्यरूपा हि सा देवी गङ्गा त्रिपथगा नदी	039a  
मानुषं विग्रहं श्रीमत्कृत्वा सा वरवर्णिनी	039c  
भाग्योपनतकामस्य भार्येवोपस्थिताभवत्	040a  
शन्तनो राजसिंहस्य देवराजसमद्युतेः	040c  
सम्भोगस्नेहचातुर्यैर्हावलास्यैर्मनोहरैः	041a  
राजानं रमयामास यथा रेमे तथैव सः	041c  
स राजा रतिसक्तत्वादुत्तमस्त्रीगुणैर्हृतः	042a  
संवत्सरानृतून्मासान्न बुबोध बहून्गतान्	042c  
रममाणस्तया सार्धं यथाकामं जनेश्वरः	043a  
अष्टावजनयत्पुत्रांस्तस्याममरवर्णिनः	043c  
जातं जातं च सा पुत्रं क्षिपत्यम्भसि भारत	044a  
प्रीणामि त्वाहमित्युक्त्वा गङ्गास्रोतस्यमज्जयत्	044c  
तस्य तन्न प्रियं राज्ञः शन्तनोरभवत्तदा	045a  
न च तां किञ्चनोवाच त्यागाद्भीतो महीपतिः	045c  
अथ तामष्टमे पुत्रे जाते प्रहसितामिव	046a  
उवाच राजा दुःखार्तः परीप्सन्पुत्रमात्मनः	046c  
मा वधीः कासि कस्यासि किं हिंससि सुतानिति	047a  
पुत्रघ्नि सुमहत्पापं मा प्रापस्तिष्ठ गर्हिते	047c  
स्त्र्युवाच	048  
पुत्रकाम न ते हन्मि पुत्रं पुत्रवतां वर	048a  
जीर्णस्तु मम वासोऽयं यथा स समयः कृतः	048c  
अहं गङ्गा जह्नुसुता महर्षिगणसेविता	049a  
देवकार्यार्थसिद्ध्यर्थमुषिताहं त्वया सह	049c  
अष्टेमे वसवो देवा महाभागा महौजसः	050a  
वसिष्ठशापदोषेण मानुषत्वमुपागताः	050c  
तेषां जनयिता नान्यस्त्वदृते भुवि विद्यते	051a  
मद्विधा मानुषी धात्री न चैवास्तीह काचन	051c  
तस्मात्तज्जननीहेतोर्मानुषत्वमुपागता	052a  
जनयित्वा वसूनष्टौ जिता लोकास्त्वयाक्षयाः	052c  
देवानां समयस्त्वेष वसूनां संश्रुतो मया	053a  
जातं जातं मोक्षयिष्ये जन्मतो मानुषादिति	053c  
तत्ते शापाद्विनिर्मुक्ता आपवस्य महात्मनः	054a  
स्वस्ति तेऽस्तु गमिष्यामि पुत्रं पाहि महाव्रतम्	054c  
एष पर्यायवासो मे वसूनां सन्निधौ कृतः	055a  
मत्प्रसूतं विजानीहि गङ्गादत्तमिमं सुतम्	055c  
