001    गन्धर्व उवाच
कल्माषपाद इत्यस्मिल्ँलोके राजा बभूव ह	001a  
इक्ष्वाकुवंशजः पार्थ तेजसासदृशो भुवि	001c  
स कदाचिद्वनं राजा मृगयां निर्ययौ पुरात्	002a  
मृगान्विध्यन्वराहांश्च चचार रिपुमर्दनः	002c  
स तु राजा महात्मानं वासिष्ठमृषिसत्तमम्	003a  
तृषार्तश्च क्षुधार्तश्च एकायनगतः पथि	003c  
अपश्यदजितः सङ्ख्ये मुनिं प्रतिमुखागतम्	004a  
शक्तिं नाम महाभागं वसिष्ठकुलनन्दनम्	004c  
ज्येष्ठं पुत्रशतात्पुत्रं वसिष्ठस्य महात्मनः	004e  
अपगच्छ पथोऽस्माकमित्येवं पार्थिवोऽब्रवीत्	005a  
तथा ऋषिरुवाचैनं सान्त्वयञ्श्लक्ष्णया गिरा	005c  
ऋषिस्तु नापचक्राम तस्मिन्धर्मपथे स्थितः	006a  
नापि राजा मुनेर्मानात्क्रोधाच्चापि जगाम ह	006c  
अमुञ्चन्तं तु पन्थानं तमृषिं नृपसत्तमः	007a  
जघान कशया मोहात्तदा राक्षसवन्मुनिम्	007c  
कशाप्रहाराभिहतस्ततः स मुनिसत्तमः	008a  
तं शशाप नृपश्रेष्ठं वासिष्ठः क्रोधमूर्च्छितः	008c  
हंसि राक्षसवद्यस्माद्राजापसद तापसम्	009a  
तस्मात्त्वमद्य प्रभृति पुरुषादो भविष्यसि	009c  
मनुष्यपिशिते सक्तश्चरिष्यसि महीमिमाम्	010a  
गच्छ राजाधमेत्युक्तः शक्तिना वीर्यशक्तिना	010c  
ततो याज्यनिमित्तं तु विश्वामित्रवसिष्ठयोः	011a  
वैरमासीत्तदा तं तु विश्वामित्रोऽन्वपद्यत	011c  
तयोर्विवदतोरेवं समीपमुपचक्रमे	012a  
ऋषिरुग्रतपाः पार्थ विश्वामित्रः प्रतापवान्	012c  
ततः स बुबुधे पश्चात्तमृषिं नृपसत्तमः	013a  
ऋषेः पुत्रं वसिष्ठस्य वसिष्ठमिव तेजसा	013c  
अन्तर्धाय तदात्मानं विश्वामित्रोऽपि भारत	014a  
तावुभावुपचक्राम चिकीर्षन्नात्मनः प्रियम्	014c  
स तु शप्तस्तदा तेन शक्तिना वै नृपोत्तमः	015a  
जगाम शरणं शक्तिं प्रसादयितुमर्हयन्	015c  
तस्य भावं विदित्वा स नृपतेः कुरुनन्दन	016a  
विश्वामित्रस्ततो रक्ष आदिदेश नृपं प्रति	016c  
स शापात्तस्य विप्रर्षेर्विश्वामित्रस्य चाज्ञया	017a  
राक्षसः किङ्करो नाम विवेश नृपतिं तदा	017c  
रक्षसा तु गृहीतं तं विदित्वा स मुनिस्तदा	018a  
विश्वामित्रोऽप्यपक्रामत्तस्माद्देशादरिन्दम	018c  
ततः स नृपतिर्विद्वान्रक्षन्नात्मानमात्मना	019a  
बलवत्पीड्यमानोऽपि रक्षसान्तर्गतेन ह	019c  
ददर्श तं द्विजः कश्चिद्राजानं प्रस्थितं पुनः	020a  
ययाचे क्षुधितश्चैनं समांसं भोजनं तदा	020c  
तमुवाचाथ राजर्षिर्द्विजं मित्रसहस्तदा	021a  
आस्स्व ब्रह्मंस्त्वमत्रैव मुहूर्तमिति सान्त्वयन्	021c  
निवृत्तः प्रतिदास्यामि भोजनं ते यथेप्सितम्	022a  
इत्युक्त्वा प्रययौ राजा तस्थौ च द्विजसत्तमः	022c  
अन्तर्गतं तु तद्राज्ञस्तदा ब्राह्मणभाषितम्	023a  
सोऽन्तःपुरं प्रविश्याथ संविवेश नराधिपः	023c  
ततोऽर्धरात्र उत्थाय सूदमानाय्य सत्वरम्	024a  
उवाच राजा संस्मृत्य ब्राह्मणस्य प्रतिश्रुतम्	024c  
गच्छामुष्मिन्नसौ देशे ब्राह्मणो मां प्रतीक्षते	025a  
अन्नार्थी त्वं तमन्नेन समांसेनोपपादय	025c  
एवमुक्तस्तदा सूदः सोऽनासाद्यामिषं क्वचित्	026a  
निवेदयामास तदा तस्मै राज्ञे व्यथान्वितः	026c  
राजा तु रक्षसाविष्टः सूदमाह गतव्यथः	027a  
अप्येनं नरमांसेन भोजयेति पुनः पुनः	027c  
तथेत्युक्त्वा ततः सूदः संस्थानं वध्यघातिनाम्	028a  
गत्वा जहार त्वरितो नरमांसमपेतभीः	028c  
स तत्संस्कृत्य विधिवदन्नोपहितमाशु वै	029a  
तस्मै प्रादाद्ब्राह्मणाय क्षुधिताय तपस्विने	029c  
स सिद्धचक्षुषा दृष्ट्वा तदन्नं द्विजसत्तमः	030a  
अभोज्यमिदमित्याह क्रोधपर्याकुलेक्षणः	030c  
यस्मादभोज्यमन्नं मे ददाति स नराधिपः	031a  
तस्मात्तस्यैव मूढस्य भविष्यत्यत्र लोलुपा	031c  
सक्तो मानुषमांसेषु यथोक्तः शक्तिना पुरा	032a  
उद्वेजनीयो भूतानां चरिष्यति महीमिमाम्	032c  
द्विरनुव्याहृते राज्ञः स शापो बलवानभूत्	033a  
रक्षोबलसमाविष्टो विसञ्ज्ञश्चाभवत्तदा	033c  
ततः स नृपतिश्रेष्ठो राक्षसोपहतेन्द्रियः	034a  
उवाच शक्तिं तं दृष्ट्वा नचिरादिव भारत	034c  
यस्मादसदृशः शापः प्रयुक्तोऽयं त्वया मयि	035a  
तस्मात्त्वत्तः प्रवर्तिष्ये खादितुं मानुषानहम्	035c  
एवमुक्त्वा ततः सद्यस्तं प्राणैर्विप्रयुज्य सः	036a  
शक्तिनं भक्षयामास व्याघ्रः पशुमिवेप्सितम्	036c  
शक्तिनं तु हतं दृष्ट्वा विश्वामित्रस्ततः पुनः	037a  
वसिष्ठस्यैव पुत्रेषु तद्रक्षः सन्दिदेश ह	037c  
स ताञ्शतावरान्पुत्रान्वसिष्ठस्य महात्मनः	038a  
भक्षयामास सङ्क्रुद्धः सिंहः क्षुद्रमृगानिव	038c  
वसिष्ठो घातिताञ्श्रुत्वा विश्वामित्रेण तान्सुतान्	039a  
धारयामास तं शोकं महाद्रिरिव मेदिनीम्	039c  
चक्रे चात्मविनाशाय बुद्धिं स मुनिसत्तमः	040a  
न त्वेव कुशिकोच्छेदं मेने मतिमतां वरः	040c  
स मेरुकूटादात्मानं मुमोच भगवानृषिः	041a  
शिरस्तस्य शिलायां च तूलराशाविवापतत्	041c  
न ममार च पातेन स यदा तेन पाण्डव	042a  
तदाग्निमिद्ध्वा भगवान्संविवेश महावने	042c  
तं तदा सुसमिद्धोऽपि न ददाह हुताशनः	043a  
दीप्यमानोऽप्यमित्रघ्न शीतोऽग्निरभवत्ततः	043c  
स समुद्रमभिप्रेत्य शोकाविष्टो महामुनिः	044a  
बद्ध्वा कण्ठे शिलां गुर्वीं निपपात तदम्भसि	044c  
स समुद्रोर्मिवेगेन स्थले न्यस्तो महामुनिः	045a  
जगाम स ततः खिन्नः पुनरेवाश्रमं प्रति	045c  
