विदुर उवाच	001  
राजन्निःसंशयं श्रेयो वाच्यस्त्वमसि बान्धवैः	001a  
न त्वशुश्रूषमाणेषु वाक्यं सम्प्रतितिष्ठति	001c  
हितं हि तव तद्वाक्यमुक्तवान्कुरुसत्तमः	002a  
भीष्मः शान्तनवो राजन्प्रतिगृह्णासि तन्न च	002c  
तथा द्रोणेन बहुधा भाषितं हितमुत्तमम्	003a  
तच्च राधासुतः कर्णो मन्यते न हितं तव	003c  
चिन्तयंश्च न पश्यामि राजंस्तव सुहृत्तमम्	004a  
आभ्यां पुरुषसिंहाभ्यां यो वा स्यात्प्रज्ञयाधिकः	004c  
इमौ हि वृद्धौ वयसा प्रज्ञया च श्रुतेन च	005a  
समौ च त्वयि राजेन्द्र तेषु पाण्डुसुतेषु च	005c  
धर्मे चानवमौ राजन्सत्यतायां च भारत	006a  
रामाद्दाशरथेश्चैव गयाच्चैव न संशयः	006c  
न चोक्तवन्तावश्रेयः पुरस्तादपि किञ्चन	007a  
न चाप्यपकृतं किञ्चिदनयोर्लक्ष्यते त्वयि	007c  
ताविमौ पुरुषव्याघ्रावनागसि नृप त्वयि	008a  
न मन्त्रयेतां त्वच्छ्रेयः कथं सत्यपराक्रमौ	008c  
प्रज्ञावन्तौ नरश्रेष्ठावस्मिल्ँलोके नराधिप	009a  
त्वन्निमित्तमतो नेमौ किञ्चिज्जिह्मं वदिष्यतः	009c  
इति मे नैष्ठिकी बुद्धिर्वर्तते कुरुनन्दन	009e  
न चार्थहेतोर्धर्मज्ञौ वक्ष्यतः पक्षसंश्रितम्	010a  
एतद्धि परमं श्रेयो मेनाते तव भारत	010c  
दुर्योधनप्रभृतयः पुत्रा राजन्यथा तव	011a  
तथैव पाण्डवेयास्ते पुत्रा राजन्न संशयः	011c  
तेषु चेदहितं किञ्चिन्मन्त्रयेयुरबुद्धितः	012a  
मन्त्रिणस्ते न ते श्रेयः प्रपश्यन्ति विशेषतः	012c  
अथ ते हृदये राजन्विशेषस्तेषु वर्तते	013a  
अन्तरस्थं विवृण्वानाः श्रेयः कुर्युर्न ते ध्रुवम्	013c  
एतदर्थमिमौ राजन्महात्मानौ महाद्युती	014a  
नोचतुर्विवृतं किञ्चिन्न ह्येष तव निश्चयः	014c  
यच्चाप्यशक्यतां तेषामाहतुः पुरुषर्षभौ	015a  
तत्तथा पुरुषव्याघ्र तव तद्भद्रमस्तु ते	015c  
कथं हि पाण्डवः श्रीमान्सव्यसाची परन्तपः	016a  
शक्यो विजेतुं सङ्ग्रामे राजन्मघवता अपि	016c  
भीमसेनो महाबाहुर्नागायुतबलो महान्	017a  
कथं हि युधि शक्येत विजेतुममरैरपि	017c  
तथैव कृतिनौ युद्धे यमौ यमसुताविव	018a  
कथं विषहितुं शक्यौ रणे जीवितुमिच्छता	018c  
यस्मिन्धृतिरनुक्रोशः क्षमा सत्यं पराक्रमः	019a  
नित्यानि पाण्डवश्रेष्ठे स जीयेत कथं रणे	019c  
येषां पक्षधरो रामो येषां मन्त्री जनार्दनः	020a  
किं नु तैरजितं सङ्ख्ये येषां पक्षे च सात्यकिः	020c  
द्रुपदः श्वशुरो येषां येषां श्यालाश्च पार्षताः	021a  
धृष्टद्युम्नमुखा वीरा भ्रातरो द्रुपदात्मजाः	021c  
सोऽशक्यतां च विज्ञाय तेषामग्रेण भारत	022a  
दायाद्यतां च धर्मेण सम्यक्तेषु समाचर	022c  
इदं निर्दिग्धमयशः पुरोचनकृतं महत्	023a  
तेषामनुग्रहेणाद्य राजन्प्रक्षालयात्मनः	023c  
द्रुपदोऽपि महान्राजा कृतवैरश्च नः पुरा	024a  
तस्य सङ्ग्रहणं राजन्स्वपक्षस्य विवर्धनम्	024c  
बलवन्तश्च दाशार्हा बहवश्च विशां पते	025a  
यतः कृष्णस्ततस्ते स्युर्यतः कृष्णस्ततो जयः	025c  
यच्च साम्नैव शक्येत कार्यं साधयितुं नृप	026a  
को दैवशप्तस्तत्कार्तुं विग्रहेण समाचरेत्	026c  
श्रुत्वा च जीवतः पार्थान्पौरजानपदो जनः	027a  
बलवद्दर्शने गृध्नुस्तेषां राजन्कुरु प्रियम्	027c  
दुर्योधनश्च कर्णश्च शकुनिश्चापि सौबलः	028a  
अधर्मयुक्ता दुष्प्रज्ञा बाला मैषां वचः कृथाः	028c  
उक्तमेतन्मया राजन्पुरा गुणवतस्तव	029a  
दुर्योधनापराधेन प्रजेयं विनशिष्यति	029c  
