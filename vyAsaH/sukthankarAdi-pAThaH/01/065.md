वैशम्पायन उवाच	001  
ततो गच्छन्महाबाहुरेकोऽमात्यान्विसृज्य तान्	001a  
नापश्यदाश्रमे तस्मिंस्तमृषिं संशितव्रतम्	001c  
सोऽपश्यमानस्तमृषिं शून्यं दृष्ट्वा तमाश्रमम्	002a  
उवाच क इहेत्युच्चैर्वनं सन्नादयन्निव	002c  
श्रुत्वाथ तस्य तं शब्दं कन्या श्रीरिव रूपिणी	003a  
निश्चक्रामाश्रमात्तस्मात्तापसीवेषधारिणी	003c  
सा तं दृष्ट्वैव राजानं दुःषन्तमसितेक्षणा	004a  
स्वागतं त इति क्षिप्रमुवाच प्रतिपूज्य च	004c  
आसनेनार्चयित्वा च पाद्येनार्घ्येण चैव हि	005a  
पप्रच्छानामयं राजन्कुशलं च नराधिपम्	005c  
यथावदर्चयित्वा सा पृष्ट्वा चानामयं तदा	006a  
उवाच स्मयमानेव किं कार्यं क्रियतामिति	006c  
तामब्रवीत्ततो राजा कन्यां मधुरभाषिणीम्	007a  
दृष्ट्वा सर्वानवद्याङ्गीं यथावत्प्रतिपूजितः	007c  
आगतोऽहं महाभागमृषिं कण्वमुपासितुम्	008a  
क्व गतो भगवान्भद्रे तन्ममाचक्ष्व शोभने	008c  
शकुन्तलोवाच	009  
गतः पिता मे भगवान्फलान्याहर्तुमाश्रमात्	009a  
मुहूर्तं सम्प्रतीक्षस्व द्रक्ष्यस्येनमिहागतम्	009c  
वैशम्पायन उवाच	010  
अपश्यमानस्तमृषिं तया चोक्तस्तथा नृपः	010a  
तां च दृष्ट्वा वरारोहां श्रीमतीं चारुहासिनीम्	010c  
विभ्राजमानां वपुषा तपसा च दमेन च	011a  
रूपयौवनसम्पन्नामित्युवाच महीपतिः	011c  
कासि कस्यासि सुश्रोणि किमर्थं चागता वनम्	012a  
एवंरूपगुणोपेता कुतस्त्वमसि शोभने	012c  
दर्शनादेव हि शुभे त्वया मेऽपहृतं मनः	013a  
इच्छामि त्वामहं ज्ञातुं तन्ममाचक्ष्व शोभने	013c  
एवमुक्ता तदा कन्या तेन राज्ञा तदाश्रमे	014a  
उवाच हसती वाक्यमिदं सुमधुराक्षरम्	014c  
कण्वस्याहं भगवतो दुःषन्त दुहिता मता	015a  
तपस्विनो धृतिमतो धर्मज्ञस्य यशस्विनः	015c  
दुःषन्त उवाच	016  
ऊर्ध्वरेता महाभागो भगवाल्ँलोकपूजितः	016a  
चलेद्धि वृत्ताद्धर्मोऽपि न चलेत्संशितव्रतः	016c  
कथं त्वं तस्य दुहिता सम्भूता वरवर्णिनी	017a  
संशयो मे महानत्र तं मे छेत्तुमिहार्हसि	017c  
शकुन्तलोवाच	018  
यथायमागमो मह्यं यथा चेदमभूत्पुरा	018a  
शृणु राजन्यथातत्त्वं यथास्मि दुहिता मुनेः	018c  
ऋषिः कश्चिदिहागम्य मम जन्माभ्यचोदयत्	019a  
तस्मै प्रोवाच भगवान्यथा तच्छृणु पार्थिव	019c  
तप्यमानः किल पुरा विश्वामित्रो महत्तपः	020a  
सुभृशं तापयामास शक्रं सुरगणेश्वरम्	020c  
तपसा दीप्तवीर्योऽयं स्थानान्मां च्यावयेदिति	021a  
भीतः पुरन्दरस्तस्मान्मेनकामिदमब्रवीत्	021c  
गुणैर्दिव्यैरप्सरसां मेनके त्वं विशिष्यसे	022a  
श्रेयो मे कुरु कल्याणि यत्त्वां वक्ष्यामि तच्छृणु	022c  
असावादित्यसङ्काशो विश्वामित्रो महातपाः	023a  
तप्यमानस्तपो घोरं मम कम्पयते मनः	023c  
मेनके तव भारोऽयं विश्वामित्रः सुमध्यमे	024a  
संशितात्मा सुदुर्धर्ष उग्रे तपसि वर्तते	024c  
स मां न च्यावयेत्स्थानात्तं वै गत्वा प्रलोभय	025a  
चर तस्य तपोविघ्नं कुरु मे प्रियमुत्तमम्	025c  
रूपयौवनमाधुर्यचेष्टितस्मितभाषितैः	026a  
लोभयित्वा वरारोहे तपसः सन्निवर्तय	026c  
मेनकोवाच	027  
महातेजाः स भगवान्सदैव च महातपाः	027a  
कोपनश्च तथा ह्येनं जानाति भगवानपि	027c  
तेजसस्तपसश्चैव कोपस्य च महात्मनः	028a  
त्वमप्युद्विजसे यस्य नोद्विजेयमहं कथम्	028c  
महाभागं वसिष्ठं यः पुत्रैरिष्टैर्व्ययोजयत्	029a  
क्षत्रे जातश्च यः पूर्वमभवद्ब्राह्मणो बलात्	029c  
शौचार्थं यो नदीं चक्रे दुर्गमां बहुभिर्जलैः	030a  
यां तां पुण्यतमां लोके कौशिकीति विदुर्जनाः	030c  
बभार यत्रास्य पुरा काले दुर्गे महात्मनः	031a  
दारान्मतङ्गो धर्मात्मा राजर्षिर्व्याधतां गतः	031c  
अतीतकाले दुर्भिक्षे यत्रैत्य पुनराश्रमम्	032a  
मुनिः पारेति नद्या वै नाम चक्रे तदा प्रभुः	032c  
मतङ्गं याजयां चक्रे यत्र प्रीतमनाः स्वयम्	033a  
त्वं च सोमं भयाद्यस्य गतः पातुं शुरेश्वर	033c  
अति नक्षत्रवंशांश्च क्रुद्धो नक्षत्रसम्पदा	034a  
प्रति श्रवणपूर्वाणि नक्षत्राणि ससर्ज यः	034c  
एतानि यस्य कर्माणि तस्याहं भृशमुद्विजे	035a  
यथा मां न दहेत्क्रुद्धस्तथाज्ञापय मां विभो	035c  
तेजसा निर्दहेल्लोकान्कम्पयेद्धरणीं पदा	036a  
सङ्क्षिपेच्च महामेरुं तूर्णमावर्तयेत्तथा	036c  
तादृशं तपसा युक्तं प्रदीप्तमिव पावकम्	037a  
कथमस्मद्विधा बाला जितेन्द्रियमभिस्पृशेत्	037c  
हुताशनमुखं दीप्तं सूर्यचन्द्राक्षितारकम्	038a  
कालजिह्वं सुरश्रेष्ठ कथमस्मद्विधा स्पृशेत्	038c  
यमश्च सोमश्च महर्षयश्च; साध्या विश्वे वालखिल्याश्च सर्वे	039a  
एतेऽपि यस्योद्विजन्ते प्रभावात्कस्मात्तस्मान्मादृशी नोद्विजेत	039c  
त्वयैवमुक्ता च कथं समीपमृषेर्न गच्छेयमहं सुरेन्द्र	040a  
रक्षां तु मे चिन्तय देवराज; यथा त्वदर्थं रक्षिताहं चरेयम्	040c  
कामं तु मे मारुतस्तत्र वासः; प्रक्रीडिताया विवृणोतु देव	041a  
भवेच्च मे मन्मथस्तत्र कार्ये; सहायभूतस्तव देवप्रसादात्	041c  
वनाच्च वायुः सुरभिः प्रवायेत्तस्मिन्काले तमृषिं लोभयन्त्याः	042a  
तथेत्युक्त्वा विहिते चैव तस्मिंस्ततो ययौ साश्रमं कौशिकस्य	042c  
