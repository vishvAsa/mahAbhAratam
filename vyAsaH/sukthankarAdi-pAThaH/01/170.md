001    ब्राह्मण्युवाच
नाहं गृह्णामि वस्तात दृष्टीर्नास्ति रुषान्विता	001a  
अयं तु भार्गवो नूनमूरुजः कुपितोऽद्य वः	001c  
तेन चक्षूंषि वस्तात नूनं कोपान्महात्मना	002a  
स्मरता निहतान्बन्धूनादत्तानि न संशयः	002c  
गर्भानपि यदा यूयं भृगूणां घ्नत पुत्रकाः	003a  
तदायमूरुणा गर्भो मया वर्षशतं धृतः	003c  
षडङ्गश्चाखिलो वेद इमं गर्भस्थमेव हि	004a  
विवेश भृगुवंशस्य भूयः प्रियचिकीर्षया	004c  
सोऽयं पितृवधान्नूनं क्रोधाद्वो हन्तुमिच्छति	005a  
तेजसा यस्य दिव्येन चक्षूंषि मुषितानि वः	005c  
तमिमं तात याचध्वमौर्वं मम सुतोत्तमम्	006a  
अयं वः प्रणिपातेन तुष्टो दृष्टीर्विमोक्ष्यति	006c  
007    गन्धर्व उवाच
एवमुक्तास्ततः सर्वे राजानस्ते तमूरुजम्	007a  
ऊचुः प्रसीदेति तदा प्रसादं च चकार सः	007c  
अनेनैव च विख्यातो नाम्ना लोकेषु सत्तमः	008a  
स और्व इति विप्रर्षिरूरुं भित्त्वा व्यजायत	008c  
चक्षूंषि प्रतिलभ्याथ प्रतिजग्मुस्ततो नृपाः	009a  
भार्गवस्तु मुनिर्मेने सर्वलोकपराभवम्	009c  
स चक्रे तात लोकानां विनाशाय महामनाः	010a  
सर्वेषामेव कार्त्स्न्येन मनः प्रवणमात्मनः	010c  
इच्छन्नपचितिं कर्तुं भृगूणां भृगुसत्तमः	011a  
सर्वलोकविनाशाय तपसा महतैधितः	011c  
तापयामास लोकान्स सदेवासुरमानुषान्	012a  
तपसोग्रेण महता नन्दयिष्यन्पितामहान्	012c  
ततस्तं पितरस्तात विज्ञाय भृगुसत्तमम्	013a  
पितृलोकादुपागम्य सर्व ऊचुरिदं वचः	013c  
और्व दृष्टः प्रभावस्ते तपसोग्रस्य पुत्रक	014a  
प्रसादं कुरु लोकानां नियच्छ क्रोधमात्मनः	014c  
नानीशैर्हि तदा तात भृगुभिर्भावितात्मभिः	015a  
वधोऽभ्युपेक्षितः सर्वैः क्षत्रियाणां विहिंसताम्	015c  
आयुषा हि प्रकृष्टेन यदा नः खेद आविशत्	016a  
तदास्माभिर्वधस्तात क्षत्रियैरीप्सितः स्वयम्	016c  
निखातं तद्धि वै वित्तं केनचिद्भृगुवेश्मनि	017a  
वैरायैव तदा न्यस्तं क्षत्रियान्कोपयिष्णुभिः	017c  
किं हि वित्तेन नः कार्यं स्वर्गेप्सूनां द्विजर्षभ	017e  
यदा तु मृत्युरादातुं न नः शक्नोति सर्वशः	018a  
तदास्माभिरयं दृष्ट उपायस्तात सम्मतः	018c  
आत्महा च पुमांस्तात न लोकाल्ँलभते शुभान्	019a  
ततोऽस्माभिः समीक्ष्यैवं नात्मनात्मा विनाशितः	019c  
न चैतन्नः प्रियं तात यदिदं कर्तुमिच्छसि	020a  
नियच्छेदं मनः पापात्सर्वलोकपराभवात्	020c  
न हि नः क्षत्रियाः केचिन्न लोकाः सप्त पुत्रक	021a  
दूषयन्ति तपस्तेजः क्रोधमुत्पतितं जहि	021c  
