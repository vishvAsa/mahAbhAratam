वैशम्पायन उवाच	001     
अर्जुनस्तु परं यत्नमातस्थे गुरुपूजने	001a    
अस्त्रे च परमं योगं प्रियो द्रोणस्य चाभवत्	001c    
द्रोणेन तु तदाहूय रहस्युक्तोऽन्नसाधकः	002a  
अन्धकारेऽर्जुनायान्नं न देयं ते कथञ्चन	002c    
ततः कदाचिद्भुञ्जाने प्रववौ वायुरर्जुने	003a    
तेन तत्र प्रदीपः स दीप्यमानो निवापितः	003c    
भुङ्क्त एवार्जुनो भक्तं न चास्यास्याद्व्यमुह्यत	004a    
हस्तस्तेजस्विनो नित्यमन्नग्रहणकारणात्	004c    
तदभ्यासकृतं मत्वा रात्रावभ्यस्त पाण्डवः	004e    
तस्य ज्यातलनिर्घोषं द्रोणः शुश्राव भारत	005a    
उपेत्य चैनमुत्थाय परिष्वज्येदमब्रवीत्	005c    
प्रयतिष्ये तथा कर्तुं यथा नान्यो धनुर्धरः	006a    
त्वत्समो भविता लोके सत्यमेतद्ब्रवीमि ते	006c    
ततो द्रोणोऽर्जुनं भूयो रथेषु च गजेषु च	007a    
अश्वेषु भूमावपि च रणशिक्षामशिक्षयत्	007c    
गदायुद्धेऽसिचर्यायां तोमरप्रासशक्तिषु	008a    
द्रोणः सङ्कीर्णयुद्धेषु शिक्षयामास पाण्डवम्	008c    
तस्य तत्कौशलं दृष्ट्वा धनुर्वेदजिघृक्षवः	009a    
राजानो राजपुत्राश्च समाजग्मुः सहस्रशः	009c    
ततो निषादराजस्य हिरण्यधनुषः सुतः	010a    
एकलव्यो महाराज द्रोणमभ्याजगाम ह	010c    
न स तं प्रतिजग्राह नैषादिरिति चिन्तयन्	011a    
शिष्यं धनुषि धर्मज्ञस्तेषामेवान्ववेक्षया	011c    
स तु द्रोणस्य शिरसा पादौ गृह्य परन्तपः	012a    
अरण्यमनुसम्प्राप्तः कृत्वा द्रोणं महीमयम्	012c    
तस्मिन्नाचार्यवृत्तिं च परमामास्थितस्तदा	013a    
इष्वस्त्रे योगमातस्थे परं नियममास्थितः	013c    
परया श्रद्धया युक्तो योगेन परमेण च	014a    
विमोक्षादानसन्धाने लघुत्वं परमाप सः	014c    
अथ द्रोणाभ्यनुज्ञाताः कदाचित्कुरुपाण्डवाः	015a    
रथैर्विनिर्ययुः सर्वे मृगयामरिमर्दनाः	015c    
तत्रोपकरणं गृह्य नरः कश्चिद्यदृच्छया	016a    
राजन्ननुजगामैकः श्वानमादाय पाण्डवान्	016c    
तेषां विचरतां तत्र तत्तत्कर्म चिकीर्षताम्	017a    
श्वा चरन्स वने मूढो नैषादिं प्रति जग्मिवान्	017c    
स कृष्णं मलदिग्धाङ्गं कृष्णाजिनधरं वने	018a    
नैषादिं श्वा समालक्ष्य भषंस्तस्थौ तदन्तिके	018c    
तदा तस्याथ भषतः शुनः सप्त शरान्मुखे	019a    
लाघवं दर्शयन्नस्त्रे मुमोच युगपद्यथा	019c    
स तु श्वा शरपूर्णास्यः पाण्डवानाजगाम ह	020a    
तं दृष्ट्वा पाण्डवा वीरा विस्मयं परमं ययुः	020c    
लाघवं शब्दवेधित्वं दृष्ट्वा तत्परमं तदा	021a    
प्रेक्ष्य तं व्रीडिताश्चासन्प्रशशंसुश्च सर्वशः	021c    
तं ततोऽन्वेषमाणास्ते वने वननिवासिनम्	022a    
ददृशुः पाण्डवा राजन्नस्यन्तमनिशं शरान्	022c    
न चैनमभ्यजानंस्ते तदा विकृतदर्शनम्	023a    
अथैनं परिपप्रच्छुः को भवान्कस्य वेत्युत	023c    
एकलव्य उवाच	024     
निषादाधिपतेर्वीरा हिरण्यधनुषः सुतम्	024a    
द्रोणशिष्यं च मां वित्त धनुर्वेदकृतश्रमम्	024c    
वैशम्पायन उवाच	025     
ते तमाज्ञाय तत्त्वेन पुनरागम्य पाण्डवाः	025a    
यथावृत्तं च ते सर्वं द्रोणायाचख्युरद्भुतम्	025c    
कौन्तेयस्त्वर्जुनो राजन्नेकलव्यमनुस्मरन्	026a    
रहो द्रोणं समागम्य प्रणयादिदमब्रवीत्	026c    
नन्वहं परिरभ्यैकः प्रीतिपूर्वमिदं वचः	027a    
भवतोक्तो न मे शिष्यस्त्वद्विशिष्टो भविष्यति	027c    
अथ कस्मान्मद्विशिष्टो लोकादपि च वीर्यवान्	028a    
अस्त्यन्यो भवतः शिष्यो निषादाधिपतेः सुतः	028c    
मुहूर्तमिव तं द्रोणश्चिन्तयित्वा विनिश्चयम्	029a   
सव्यसाचिनमादाय नैषादिं प्रति जग्मिवान्	029c  
030a   ददर्श मलदिग्धाङ्गं जटिलं चीरवाससम्
030c   एकलव्यं धनुष्पाणिमस्यन्तमनिशं शरान्
031a   एकलव्यस्तु तं दृष्ट्वा द्रोणमायान्तमन्तिकात्
031c   अभिगम्योपसङ्गृह्य जगाम शिरसा महीम्
032a   पूजयित्वा ततो द्रोणं विधिवत्स निषादजः
032c   निवेद्य शिष्यमात्मानं तस्थौ प्राञ्जलिरग्रतः
ततो द्रोणोऽब्रवीद्राजन्नेकलव्यमिदं वचः	033a  
033c   यदि शिष्योऽसि मे तूर्णं वेतनं सम्प्रदीयताम्
034a   एकलव्यस्तु तच्छ्रुत्वा प्रीयमाणोऽब्रवीदिदम्
034c   किं प्रयच्छामि भगवन्नाज्ञापयतु मां गुरुः
035a   न हि किञ्चिददेयं मे गुरवे ब्रह्मवित्तम
035c   तमब्रवीत्त्वयाङ्गुष्ठो दक्षिणो दीयतां मम
036a   एकलव्यस्तु तच्छ्रुत्वा वचो द्रोणस्य दारुणम्
036c   प्रतिज्ञामात्मनो रक्षन्सत्ये च निरतः सदा
037a   तथैव हृष्टवदनस्तथैवादीनमानसः
037c   छित्त्वाविचार्य तं प्रादाद्द्रोणायाङ्गुष्ठमात्मनः
038a   ततः परं तु नैषादिरङ्गुलीभिर्व्यकर्षत
038c   न तथा स तु शीघ्रोऽभूद्यथा पूर्वं नराधिप
039a   ततोऽर्जुनः प्रीतमना बभूव विगतज्वरः
039c   द्रोणश्च सत्यवागासीन्नान्योऽभ्यभवदर्जुनम्
040a   द्रोणस्य तु तदा शिष्यौ गदायोग्यां विशेषतः
040c   दुर्योधनश्च भीमश्च कुरूणामभ्यगच्छताम्
041a   अश्वत्थामा रहस्येषु सर्वेष्वभ्यधिकोऽभवत्
041c   तथाति पुरुषानन्यान्त्सारुकौ यमजावुभौ
041e   युधिष्ठिरो रथश्रेष्ठः सर्वत्र तु धनञ्जयः
042a   प्रथितः सागरान्तायां रथयूथपयूथपः
042c   बुद्धियोगबलोत्साहैः सर्वास्त्रेषु च पाण्डवः
043a   अस्त्रे गुर्वनुरागे च विशिष्टोऽभवदर्जुनः
043c   तुल्येष्वस्त्रोपदेशेषु सौष्ठवेन च वीर्यवान्
043e   एकः सर्वकुमाराणां बभूवातिरथोऽर्जुनः
044a   प्राणाधिकं भीमसेनं कृतविद्यं धनञ्जयम्
044c   धार्तराष्ट्रा दुरात्मानो नामृष्यन्त नराधिप
045a   तांस्तु सर्वान्समानीय सर्वविद्यासु निष्ठितान्
045c   द्रोणः प्रहरणज्ञाने जिज्ञासुः पुरुषर्षभ
046a   कृत्रिमं भासमारोप्य वृक्षाग्रे शिल्पिभिः कृतम्
046c   अविज्ञातं कुमाराणां लक्ष्यभूतमुपादिशत्
047    द्रोण उवाच
047a   शीघ्रं भवन्तः सर्वे वै धनूंष्यादाय सत्वराः
047c   भासमेतं समुद्दिश्य तिष्ठन्तां संहितेषवः
048a   मद्वाक्यसमकालं च शिरोऽस्य विनिपात्यताम्
048c   एकैकशो नियोक्ष्यामि तथा कुरुत पुत्रकाः
049    वैशम्पायन उवाच
049a   ततो युधिष्ठिरं पूर्वमुवाचाङ्गिरसां वरः
049c   सन्धत्स्व बाणं दुर्धर्ष मद्वाक्यान्ते विमुञ्च च
050a   ततो युधिष्ठिरः पूर्वं धनुर्गृह्य महारवम्
050c   तस्थौ भासं समुद्दिश्य गुरुवाक्यप्रचोदितः
051a   ततो विततधन्वानं द्रोणस्तं कुरुनन्दनम्
051c   स मुहूर्तादुवाचेदं वचनं भरतर्षभ
052a   पश्यस्येनं द्रुमाग्रस्थं भासं नरवरात्मज
052c   पश्यामीत्येवमाचार्यं प्रत्युवाच युधिष्ठिरः
053a   स मुहूर्तादिव पुनर्द्रोणस्तं प्रत्यभाषत
053c   अथ वृक्षमिमं मां वा भ्रातॄन्वापि प्रपश्यसि
054a   तमुवाच स कौन्तेयः पश्याम्येनं वनस्पतिम्
054c   भवन्तं च तथा भ्रातॄन्भासं चेति पुनः पुनः
055a   तमुवाचापसर्पेति द्रोणोऽप्रीतमना इव
055c   नैतच्छक्यं त्वया वेद्धुं लक्ष्यमित्येव कुत्सयन्
056a   ततो दुर्योधनादींस्तान्धार्तराष्ट्रान्महायशाः
056c   तेनैव क्रमयोगेन जिज्ञासुः पर्यपृच्छत
057a   अन्यांश्च शिष्यान्भीमादीन्राज्ञश्चैवान्यदेशजान्
057c   तथा च सर्वे सर्वं तत्पश्याम इति कुत्सिताः
058a   ततो धनञ्जयं द्रोणः स्मयमानोऽभ्यभाषत
058c   त्वयेदानीं प्रहर्तव्यमेतल्लक्ष्यं निशम्यताम्
059a   मद्वाक्यसमकालं ते मोक्तव्योऽत्र भवेच्छरः
059c   वितत्य कार्मुकं पुत्र तिष्ठ तावन्मुहूर्तकम्
060a   एवमुक्तः सव्यसाची मण्डलीकृतकार्मुकः
060c   तस्थौ लक्ष्यं समुद्दिश्य गुरुवाक्यप्रचोदितः
061a   मुहूर्तादिव तं द्रोणस्तथैव समभाषत
061c   पश्यस्येनं स्थितं भासं द्रुमं मामपि वेत्युत
062a   पश्याम्येनं भासमिति द्रोणं पार्थोऽभ्यभाषत
062c   न तु वृक्षं भवन्तं वा पश्यामीति च भारत
063a   ततः प्रीतमना द्रोणो मुहूर्तादिव तं पुनः
063c   प्रत्यभाषत दुर्धर्षः पाण्डवानां रथर्षभम्
064a   भासं पश्यसि यद्येनं तथा ब्रूहि पुनर्वचः
064c   शिरः पश्यामि भासस्य न गात्रमिति सोऽब्रवीत्
065a   अर्जुनेनैवमुक्तस्तु द्रोणो हृष्टतनूरुहः
065c   मुञ्चस्वेत्यब्रवीत्पार्थं स मुमोचाविचारयन्
066a   ततस्तस्य नगस्थस्य क्षुरेण निशितेन ह
066c   शिर उत्कृत्य तरसा पातयामास पाण्डवः
067a   तस्मिन्कर्मणि संसिद्धे पर्यश्वजत फल्गुनम्
067c   मेने च द्रुपदं सङ्ख्ये सानुबन्धं पराजितम्
068a   कस्यचित्त्वथ कालस्य सशिष्योऽङ्गिरसां वरः
068c   जगाम गङ्गामभितो मज्जितुं भरतर्षभ
069a   अवगाढमथो द्रोणं सलिले सलिलेचरः
069c   ग्राहो जग्राह बलवाञ्जङ्घान्ते कालचोदितः
070a   स समर्थोऽपि मोक्षाय शिष्यान्सर्वानचोदयत्
070c   ग्राहं हत्वा मोक्षयध्वं मामिति त्वरयन्निव
071a   तद्वाक्यसमकालं तु बीभत्सुर्निशितैः शरैः
071c   आवापैः पञ्चभिर्ग्राहं मग्नमम्भस्यताडयत्
071e   इतरे तु विसम्मूढास्तत्र तत्र प्रपेदिरे
072a   तं च दृष्ट्वा क्रियोपेतं द्रोणोऽमन्यत पाण्डवम्
072c   विशिष्टं सर्वशिष्येभ्यः प्रीतिमांश्चाभवत्तदा
073a   स पार्थबाणैर्बहुधा खण्डशः परिकल्पितः
073c   ग्राहः पञ्चत्वमापेदे जङ्घां त्यक्त्वा महात्मनः
074a   अथाब्रवीन्महात्मानं भारद्वाजो महारथम्
074c   गृहाणेदं महाबाहो विशिष्टमतिदुर्धरम्
074e   अस्त्रं ब्रह्मशिरो नाम सप्रयोगनिवर्तनम्
075a   न च ते मानुषेष्वेतत्प्रयोक्तव्यं कथञ्चन
075c   जगद्विनिर्दहेदेतदल्पतेजसि पातितम्
076a   असामान्यमिदं तात लोकेष्वस्त्रं निगद्यते
076c   तद्धारयेथाः प्रयतः शृणु चेदं वचो मम
077a   बाधेतामानुषः शत्रुर्यदा त्वां वीर कश्चन
077c   तद्वधाय प्रयुञ्जीथास्तदास्त्रमिदमाहवे
078a   तथेति तत्प्रतिश्रुत्य बीभत्सुः स कृताञ्जलिः
078c   जग्राह परमास्त्रं तदाह चैनं पुनर्गुरुः
078e   भविता त्वत्समो नान्यः पुमाल्ँलोके धनुर्धरः
