वैशम्पायन उवाच	001    
ते प्रतस्थुः पुरस्कृत्य मातरं पुरुषर्षभाः	001a  
समैरुदङ्मुखैर्मार्गैर्यथोद्दिष्टं परन्तपाः	001c  
ते गच्छन्तस्त्वहोरात्रं तीर्थं सोमश्रवायणम्	002a  
आसेदुः पुरुषव्याघ्रा गङ्गायां पाण्डुनन्दनाः	002c  
उल्मुकं तु समुद्यम्य तेषामग्रे धनञ्जयः	003a  
प्रकाशार्थं ययौ तत्र रक्षार्थं च महायशाः	003c  
तत्र गङ्गाजले रम्ये विविक्ते क्रीडयन्स्त्रियः	004a  
ईर्ष्युर्गन्धर्वराजः स्म जलक्रीडामुपागतः	004c  
शब्दं तेषां स शुश्राव नदीं समुपसर्पताम्	005a  
तेन शब्देन चाविष्टश्चुक्रोध बलवद्बली	005c  
स दृष्ट्वा पाण्डवांस्तत्र सह मात्रा परन्तपान्	006a  
विस्फारयन्धनुर्घोरमिदं वचनमब्रवीत्	006c  
सन्ध्या संरज्यते घोरा पूर्वरात्रागमेषु या	007a  
अशीतिभिस्त्रुटैर्हीनं तं मुहूर्तं प्रचक्षते	007c  
विहितं कामचाराणां यक्षगन्धर्वरक्षसाम्	008a  
शेषमन्यन्मनुष्याणां कामचारमिह स्मृतम्	008c  
लोभात्प्रचारं चरतस्तासु वेलासु वै नरान्	009a  
उपक्रान्ता निगृह्णीमो राक्षसैः सह बालिशान्	009c  
ततो रात्रौ प्राप्नुवतो जलं ब्रह्मविदो जनाः	010a  
गर्हयन्ति नरान्सर्वान्बलस्थान्नृपतीनपि	010c  
आरात्तिष्ठत मा मह्यं समीपमुपसर्पत	011a  
कस्मान्मां नाभिजानीत प्राप्तं भागीरथीजलम्	011c  
अङ्गारपर्णं गन्धर्वं वित्त मां स्वबलाश्रयम्	012a  
अहं हि मानी चेर्ष्युश्च कुबेरस्य प्रियः सखा	012c  
अङ्गारपर्णमिति च ख्यातं वनमिदं मम	013a  
अनु गङ्गां च वाकां च चित्रं यत्र वसाम्यहम्	013c  
न कुणपाः शृङ्गिणो वा न देवा न च मानुषाः	014a  
इदं समुपसर्पन्ति तत्किं समुपसर्पथ	014c  
अर्जुन उवाच	015  
समुद्रे हिमवत्पार्श्वे नद्यामस्यां च दुर्मते	015a  
रात्रावहनि सन्धौ च कस्य कॢप्तः परिग्रहः	015c  
वयं च शक्तिसम्पन्ना अकाले त्वामधृष्णुमः	016a  
अशक्ता हि क्षणे क्रूरे युष्मानर्चन्ति मानवाः	016c  
पुरा हिमवतश्चैषा हेमशृङ्गाद्विनिःसृता	017a  
गङ्गा गत्वा समुद्राम्भः सप्तधा प्रतिपद्यते	017c  
इयं भूत्वा चैकवप्रा शुचिराकाशगा पुनः	018a  
देवेषु गङ्गा गन्धर्व प्राप्नोत्यलकनन्दताम्	018c  
तथा पितॄन्वैतरणी दुस्तरा पापकर्मभिः	019a  
गङ्गा भवति गन्धर्व यथा द्वैपायनोऽब्रवीत्	019c  
असम्बाधा देवनदी स्वर्गसम्पादनी शुभा	020a  
कथमिच्छसि तां रोद्धुं नैष धर्मः सनातनः	020c  
अनिवार्यमसम्बाधं तव वाचा कथं वयम्	021a  
न स्पृशेम यथाकामं पुण्यं भागीरथीजलम्	021c  
वैशम्पायन उवाच	022  
अङ्गारपर्णस्तच्छ्रुत्वा क्रुद्ध आनम्य कार्मुकम्	022a  
मुमोच सायकान्दीप्तानहीनाशीविषानिव	022c  
उल्मुकं भ्रामयंस्तूर्णं पाण्डवश्चर्म चोत्तमम्	023a  
व्यपोवाह शरांस्तस्य सर्वानेव धनञ्जयः	023c  
अर्जुन उवाच	024  
बिभीषिकैषा गन्धर्व नास्त्रज्ञेषु प्रयुज्यते	024a  
अस्त्रज्ञेषु प्रयुक्तैषा फेनवत्प्रविलीयते	024c  
मानुषानति गन्धर्वान्सर्वान्गन्धर्व लक्षये	025a  
तस्मादस्त्रेण दिव्येन योत्स्येऽहं न तु मायया	025c  
पुरास्त्रमिदमाग्नेयं प्रादात्किल बृहस्पतिः	026a  
भरद्वाजस्य गन्धर्व गुरुपुत्रः शतक्रतोः	026c  
भरद्वाजादग्निवेश्यो अग्निवेश्याद्गुरुर्मम	027a  
स त्विदं मह्यमददाद्द्रोणो ब्राह्मणसत्तमः	027c  
वैशम्पायन उवाच	028  
इत्युक्त्वा पाण्डवः क्रुद्धो गन्धर्वाय मुमोच ह	028a  
प्रदीप्तमस्त्रमाग्नेयं ददाहास्य रथं तु तत्	028c  
विरथं विप्लुतं तं तु स गन्धर्वं महाबलम्	029a  
अस्त्रतेजःप्रमूढं च प्रपतन्तमवाङ्मुखम्	029c  
शिरोरुहेषु जग्राह माल्यवत्सु धनञ्जयः	030a  
भ्रातॄन्प्रति चकर्षाथ सोऽस्त्रपातादचेतसम्	030c  
युधिष्ठिरं तस्य भार्या प्रपेदे शरणार्थिनी	031a  
नाम्ना कुम्भीनसी नाम पतित्राणमभीप्सती	031c  
गन्धर्व्युवाच	032  
त्राहि त्वं मां महाराज पतिं चेमं विमुञ्च मे	032a  
गन्धर्वीं शरणं प्राप्तां नाम्ना कुम्बीनसीं प्रभो	032c  
युधिष्ठिर उवाच	033  
युद्धे जितं यशोहीनं स्त्रीनाथमपराक्रमम्	033a  
को नु हन्याद्रिपुं त्वादृङ्मुञ्चेमं रिपुसूदन	033c  
अर्जुन उवाच	034  
अङ्गेमं प्रतिपद्यस्व गच्छ गन्धर्व मा शुचः	034a  
प्रदिशत्यभयं तेऽद्य कुरुराजो युधिष्ठिरः	034c  
गन्धर्व उवाच	035  
जितोऽहं पूर्वकं नाम मुञ्चाम्यङ्गारपर्णताम्	035a  
न च श्लाघे बलेनाद्य न नाम्ना जनसंसदि	035c  
साध्विमं लब्धवाल्ँलाभं योऽहं दिव्यास्त्रधारिणम्	036a  
गान्धर्व्या मायया योद्धुमिच्छामि वयसा वरम्	036c  
अस्त्राग्निना विचित्रोऽयं दग्धो मे रथ उत्तमः	037a  
सोऽहं चित्ररथो भूत्वा नाम्ना दग्धरथोऽभवम्	037c  
सम्भृता चैव विद्येयं तपसेह पुरा मया	038a  
निवेदयिष्ये तामद्य प्राणदाया महात्मने	038c  
संस्तम्भितं हि तरसा जितं शरणमागतम्	039a  
योऽरिं सम्योजयेत्प्राणैः कल्याणं किं न सोऽर्हति	039c  
चक्षुषी नाम विद्येयं यां सोमाय ददौ मनुः	040a  
ददौ स विश्वावसवे मह्यं विश्वावसुर्ददौ	040c  
सेयं कापुरुषं प्राप्ता गुरुदत्ता प्रणश्यति	041a  
आगमोऽस्या मया प्रोक्तो वीर्यं प्रतिनिबोध मे	041c  
यच्चक्षुषा द्रष्टुमिच्छेत्त्रिषु लोकेषु किञ्चन	042a  
तत्पश्येद्यादृशं चेच्छेत्तादृशं द्रष्टुमर्हति	042c  
समानपद्ये षण्मासान्स्थितो विद्यां लभेदिमाम्	043a  
अनुनेष्याम्यहं विद्यां स्वयं तुभ्यं व्रते कृते	043c  
विद्यया ह्यनया राजन्वयं नृभ्यो विशेषिताः	044a  
अविशिष्टाश्च देवानामनुभावप्रवर्तिताः	044c  
गन्धर्वजानामश्वानामहं पुरुषसत्तम	045a  
भ्रातृभ्यस्तव पञ्चभ्यः पृथग्दाता शतं शतम्	045c  
देवगन्धर्ववाहास्ते दिव्यगन्धा मनोगमाः	046a  
क्षीणाः क्षीणा भवन्त्येते न हीयन्ते च रंहसः	046c  
पुरा कृतं महेन्द्रस्य वज्रं वृत्रनिबर्हणे	047a  
दशधा शतधा चैव तच्छीर्णं वृत्रमूर्धनि	047c  
ततो भागीकृतो देवैर्वज्रभाग उपास्यते	048a  
लोके यत्साधनं किञ्चित्सा वै वज्रतनुः स्मृता	048c  
वज्रपाणिर्ब्राह्मणः स्यात्क्षत्रं वज्ररथं स्मृतम्	049a  
वैश्या वै दानवज्राश्च कर्मवज्रा यवीयसः	049c  
वज्रं क्षत्रस्य वाजिनो अवध्या वाजिनः स्मृताः	050a  
रथाङ्गं वडवा सूते सूताश्चाश्वेषु ये मताः	050c  
कामवर्णाः कामजवाः कामतः समुपस्थिताः	051a  
इमे गन्धर्वजाः कामं पूरयिष्यन्ति ते हयाः	051c  
अर्जुन उवाच	052  
यदि प्रीतेन वा दत्तं संशये जीवितस्य वा	052a  
विद्या वित्तं श्रुतं वापि न तद्गन्धर्व कामये	052c  
गन्धर्व उवाच	053  
सम्योगो वै प्रीतिकरः संसत्सु प्रतिदृश्यते	053a  
जीवितस्य प्रदानेन प्रीतो विद्यां ददामि ते	053c  
त्वत्तो ह्यहं ग्रहीष्यामि अस्त्रमाग्नेयमुत्तमम्	054a  
तथैव सख्यं बीभत्सो चिराय भरतर्षभ	054c  
अर्जुन उवाच	055  
त्वत्तोऽस्त्रेण वृणोम्यश्वान्सम्योगः शाश्वतोऽस्तु नौ	055a  
सखे तद्ब्रूहि गन्धर्व युष्मभ्यो यद्भयं त्यजेत्	055c  
