इन्द्र उवाच	001  
सर्वाणि कर्माणि समाप्य राजन्गृहान्परित्यज्य वनं गतोऽसि	001a  
तत्त्वां पृच्छामि नहुषस्य पुत्र; केनासि तुल्यस्तपसा ययाते	001c  
ययातिरुवाच	002  
नाहं देवमनुष्येषु न गन्धर्वमहर्षिषु	002a  
आत्मनस्तपसा तुल्यं कञ्चित्पश्यामि वासव	002c  
इन्द्र उवाच	003  
यदावमंस्थाः सदृशः श्रेयसश्च; पापीयसश्चाविदितप्रभावः	003a  
तस्माल्लोका अन्तवन्तस्तवेमे; क्षीणे पुण्ये पतितास्यद्य राजन्	003c  
ययातिरुवाच	004  
सुरर्षिगन्धर्वनरावमानात्क्षयं गता मे यदि शक्र लोकाः	004a  
इच्छेयं वै सुरलोकाद्विहीनः; सतां मध्ये पतितुं देवराज	004c  
इन्द्र उवाच	005  
सतां सकाशे पतितासि राजंश्च्युतः प्रतिष्ठां यत्र लब्धासि भूयः	005a  
एवं विदित्वा तु पुनर्ययाते; न तेऽवमान्याः सदृशः श्रेयसश्च	005c  
वैशम्पायन उवाच	006  
ततः प्रहायामरराजजुष्टान्पुण्याल्ँलोकान्पतमानं ययातिम्	006a  
सम्प्रेक्ष्य राजर्षिवरोऽष्टकस्तमुवाच सद्धर्मविधानगोप्ता	006c  
कस्त्वं युवा वासवतुल्यरूपः; स्वतेजसा दीप्यमानो यथाग्निः	007a  
पतस्युदीर्णाम्बुधरान्धकारात्खात्खेचराणां प्रवरो यथार्कः	007c  
दृष्ट्वा च त्वां सूर्यपथात्पतन्तं; वैश्वानरार्कद्युतिमप्रमेयम्	008a  
किं नु स्विदेतत्पततीति सर्वे; वितर्कयन्तः परिमोहिताः स्मः	008c  
दृष्ट्वा च त्वां विष्ठितं देवमार्गे; शक्रार्कविष्णुप्रतिमप्रभावम्	009a  
अभ्युद्गतास्त्वां वयमद्य सर्वे; तत्त्वं पाते तव जिज्ञासमानाः	009c  
न चापि त्वां धृष्णुमः प्रष्टुमग्रे; न च त्वमस्मान्पृच्छसि ये वयं स्मः	010a  
तत्त्वां पृच्छामः स्पृहणीयरूपं; कस्य त्वं वा किन्निमित्तं त्वमागाः	010c  
भयं तु ते व्येतु विषादमोहौ; त्यजाशु देवेन्द्रसमानरूप	011a  
त्वां वर्तमानं हि सतां सकाशे; नालं प्रसोढुं बलहापि शक्रः	011c  
सन्तः प्रतिष्ठा हि सुखच्युतानां; सतां सदैवामरराजकल्प	012a  
ते सङ्गताः स्थावरजङ्गमेशाः; प्रतिष्ठितस्त्वं सदृशेषु सत्सु	012c  
प्रभुरग्निः प्रतपने भूमिरावपने प्रभुः	013a  
प्रभुः सूर्यः प्रकाशित्वे सतां चाभ्यागतः प्रभुः	013c  
