वैशम्पायन उवाच	001  
हते चित्राङ्गदे भीष्मो बाले भ्रातरि चानघ	001a  
पालयामास तद्राज्यं सत्यवत्या मते स्थितः	001c  
सम्प्राप्तयौवनं पश्यन्भ्रातरं धीमतां वरम्	002a  
भीष्मो विचित्रवीर्यस्य विवाहायाकरोन्मतिम्	002c  
अथ काशिपतेर्भीष्मः कन्यास्तिस्रोऽप्सरःसमाः	003a  
शुश्राव सहिता राजन्वृण्वतीर्वै स्वयं वरम्	003c  
ततः स रथिनां श्रेष्ठो रथेनैकेन वर्मभृत्	004a  
जगामानुमते मातुः पुरीं वाराणसीं प्रति	004c  
तत्र राज्ञः समुदितान्सर्वतः समुपागतान्	005a  
ददर्श कन्यास्ताश्चैव भीष्मः शन्तनुनन्दनः	005c  
कीर्त्यमानेषु राज्ञां तु नामस्वथ सहस्रशः	006a  
भीष्मः स्वयं तदा राजन्वरयामास ताः प्रभुः	006c  
उवाच च महीपालान्राजञ्जलदनिःस्वनः	007a  
रथमारोप्य ताः कन्या भीष्मः प्रहरतां वरः	007c  
आहूय दानं कन्यानां गुणवद्भ्यः स्मृतं बुधैः	008a  
अलङ्कृत्य यथाशक्ति प्रदाय च धनान्यपि	008c  
प्रयच्छन्त्यपरे कन्यां मिथुनेन गवामपि	009a  
वित्तेन कथितेनान्ये बलेनान्येऽनुमान्य च	009c  
प्रमत्तामुपयान्त्यन्ये स्वयमन्ये च विन्दते	010a  
अष्टमं तमथो वित्त विवाहं कविभिः स्मृतम्	010c  
स्वयंवरं तु राजन्याः प्रशंसन्त्युपयान्ति च	011a  
प्रमथ्य तु हृतामाहुर्ज्यायसीं धर्मवादिनः	011c  
ता इमाः पृथिवीपाला जिहीर्षामि बलादितः	012a  
ते यतध्वं परं शक्त्या विजयायेतराय वा	012c  
स्थितोऽहं पृथिवीपाला युद्धाय कृतनिश्चयः	012e  
एवमुक्त्वा महीपालान्काशिराजं च वीर्यवान्	013a  
सर्वाः कन्याः स कौरव्यो रथमारोपयत्स्वकम्	013c  
आमन्त्र्य च स तान्प्रायाच्छीघ्रं कन्याः प्रगृह्य ताः	013e  
ततस्ते पार्थिवाः सर्वे समुत्पेतुरमर्षिताः	014a  
संस्पृशन्तः स्वकान्बाहून्दशन्तो दशनच्छदान्	014c  
तेषामाभरणान्याशु त्वरितानां विमुञ्चताम्	015a  
आमुञ्चतां च वर्माणि सम्भ्रमः सुमहानभूत्	015c  
ताराणामिव सम्पातो बभूव जनमेजय	016a  
भूषणानां च शुभ्राणां कवचानां च सर्वशः	016c  
सवर्मभिर्भूषणैस्ते द्राग्भ्राजद्भिरितस्ततः	017a  
सक्रोधामर्षजिह्मभ्रूसकषायदृशस्तथा	017c  
सूतोपकॢप्तान्रुचिरान्सदश्वोद्यतधूर्गतान्	018a  
रथानास्थाय ते वीराः सर्वप्रहरणान्विताः	018c  
प्रयान्तमेकं कौरव्यमनुसस्रुरुदायुधाः	018e  
ततः समभवद्युद्धं तेषां तस्य च भारत	019a  
एकस्य च बहूनां च तुमुलं लोमहर्षणम्	019c  
ते त्विषून्दशसाहस्रांस्तस्मै युगपदाक्षिपन्	020a  
अप्राप्तांश्चैव तानाशु भीष्मः सर्वांस्तदाच्छिनत्	020c  
ततस्ते पार्थिवाः सर्वे सर्वतः परिवारयन्	021a  
ववर्षुः शरवर्षेण वर्षेणेवाद्रिमम्बुदाः	021c  
स तद्बाणमयं वर्षं शरैरावार्य सर्वतः	022a  
ततः सर्वान्महीपालान्प्रत्यविध्यत्त्रिभिस्त्रिभिः	022c  
तस्याति पुरुषानन्याल्ँलाघवं रथचारिणः	023a  
रक्षणं चात्मनः सङ्ख्ये शत्रवोऽप्यभ्यपूजयन्	023c  
तान्विनिर्जित्य तु रणे सर्वशस्त्रविशारदः	024a  
कन्याभिः सहितः प्रायाद्भारतो भारतान्प्रति	024c  
ततस्तं पृष्ठतो राजञ्शाल्वराजो महारथः	025a  
अभ्याहनदमेयात्मा भीष्मं शान्तनवं रणे	025c  
वारणं जघने निघ्नन्दन्ताभ्यामपरो यथा	026a  
वाशितामनुसनम्प्राप्तो यूथपो बलिनां वरः	026c  
स्त्रीकाम तिष्ठ तिष्ठेति भीष्ममाह स पार्थिवः	027a  
शाल्वराजो महाबाहुरमर्षेणाभिचोदितः	027c  
ततः स पुरुषव्याघ्रो भीष्मः परबलार्दनः	028a  
तद्वाक्याकुलितः क्रोधाद्विधूमोऽग्निरिव ज्वलन्	028c  
क्षत्रधर्मं समास्थाय व्यपेतभयसम्भ्रमः	029a  
निवर्तयामास रथं शाल्वं प्रति महारथः	029c  
निवर्तमानं तं दृष्ट्वा राजानः सर्व एव ते	030a  
प्रेक्षकाः समपद्यन्त भीष्मशाल्वसमागमे	030c  
तौ वृषाविव नर्दन्तौ बलिनौ वाशितान्तरे	031a  
अन्योन्यमभिवर्तेतां बलविक्रमशालिनौ	031c  
ततो भीष्मं शान्तनवं शरैः शतसहस्रशः	032a  
शाल्वराजो नरश्रेष्ठः समवाकिरदाशुगैः	032c  
पूर्वमभ्यर्दितं दृष्ट्वा भीष्मं शाल्वेन ते नृपाः	033a  
विस्मिताः समपद्यन्त साधु साध्विति चाब्रुवन्	033c  
लाघवं तस्य ते दृष्ट्वा संयुगे सर्वपार्थिवाः	034a  
अपूजयन्त संहृष्टा वाग्भिः शाल्वं नराधिपाः	034c  
क्षत्रियाणां तदा वाचः श्रुत्वा परपुरञ्जयः	035a  
क्रुद्धः शान्तनवो भीष्मस्तिष्ठ तिष्ठेत्यभाषत	035c  
सारथिं चाब्रवीत्क्रुद्धो याहि यत्रैष पार्थिवः	036a  
यावदेनं निहन्म्यद्य भुजङ्गमिव पक्षिराट्	036c  
ततोऽस्त्रं वारुणं सम्यग्योजयामास कौरवः	037a  
तेनाश्वांश्चतुरोऽमृद्नाच्छाल्वराज्ञो नराधिप	037c  
अस्त्रैरस्त्राणि संवार्य शाल्वराज्ञः स कौरवः	038a  
भीष्मो नृपतिशार्दूल न्यवधीत्तस्य सारथिम्	038c  
अस्त्रेण चाप्यथैकेन न्यवधीत्तुरगोत्तमान्	038e  
कन्याहेतोर्नरश्रेष्ठ भीष्मः शान्तनवस्तदा	039a  
जित्वा विसर्जयामास जीवन्तं नृपसत्तमम्	039c  
ततः शाल्वः स्वनगरं प्रययौ भरतर्षभ	039e  
राजानो ये च तत्रासन्स्वयंवरदिदृक्षवः	040a  
स्वान्येव तेऽपि राष्ट्राणि जग्मुः परपुरञ्जय	040c  
एवं विजित्य ताः कन्या भीष्मः प्रहरतां वरः	041a  
प्रययौ हास्तिनपुरं यत्र राजा स कौरवः	041c  
सोऽचिरेणैव कालेन अत्यक्रामन्नराधिप	042a  
वनानि सरितश्चैव शैलांश्च विविधद्रुमान्	042c  
अक्षतः क्षपयित्वारीन्सङ्ख्येऽसङ्ख्येयविक्रमः	043a  
आनयामास काश्यस्य सुताः सागरगासुतः	043c  
स्नुषा इव स धर्मात्मा भगिन्य इव चानुजाः	044a  
यथा दुहितरश्चैव प्रतिगृह्य ययौ कुरून्	044c  
ताः सर्वा गुणसम्पन्ना भ्राता भ्रात्रे यवीयसे	045a  
भीष्मो विचित्रवीर्याय प्रददौ विक्रमाहृताः	045c  
सतां धर्मेण धर्मज्ञः कृत्वा कर्मातिमानुषम्	046a  
भ्रातुर्विचित्रवीर्यस्य विवाहायोपचक्रमे	046c  
सत्यवत्या सह मिथः कृत्वा निश्चयमात्मवान्	046e  
विवाहं कारयिष्यन्तं भीष्मं काशिपतेः सुता	047a  
ज्येष्ठा तासामिदं वाक्यमब्रवीद्ध सती तदा	047c  
मया सौभपतिः पूर्वं मनसाभिवृतः पतिः	048a  
तेन चास्मि वृता पूर्वमेष कामश्च मे पितुः	048c  
मया वरयितव्योऽभूच्छाल्वस्तस्मिन्स्वयंवरे	049a  
एतद्विज्ञाय धर्मज्ञ ततस्त्वं धर्ममाचर	049c  
एवमुक्तस्तया भीष्मः कन्यया विप्रसंसदि	050a  
चिन्तामभ्यगमद्वीरो युक्तां तस्यैव कर्मणः	050c  
स विनिश्चित्य धर्मज्ञो ब्राह्मणैर्वेदपारगैः	051a  
अनुजज्ञे तदा ज्येष्टामम्बां काशिपतेः सुताम्	051c  
अम्बिकाम्बालिके भार्ये प्रादाद्भ्रात्रे यवीयसे	052a  
भीष्मो विचित्रवीर्याय विधिदृष्टेन कर्मणा	052c  
तयोः पाणिं गृहीत्वा स रूपयौवनदर्पितः	053a  
विचित्रवीर्यो धर्मात्मा कामात्मा समपद्यत	053c  
ते चापि बृहती श्यामे नीलकुञ्चितमूर्धजे	054a  
रक्ततुङ्गनखोपेते पीनश्रोणिपयोधरे	054c  
आत्मनः प्रतिरूपोऽसौ लब्धः पतिरिति स्थिते	055a  
विचित्रवीर्यं कल्याणं पूजयामासतुस्तु ते	055c  
स चाश्विरूपसदृशो देवसत्त्वपराक्रमः	056a  
सर्वासामेव नारीणां चित्तप्रमथनोऽभवत्	056c  
ताभ्यां सह समाः सप्त विहरन्पृथिवीपतिः	057a  
विचित्रवीर्यस्तरुणो यक्ष्माणं समपद्यत	057c  
सुहृदां यतमानानामाप्तैः सह चिकित्सकैः	058a  
जगामास्तमिवादित्यः कौरव्यो यमसादनम्	058c  
प्रेतकार्याणि सर्वाणि तस्य सम्यगकारयत्	059a  
राज्ञो विचित्रवीर्यस्य सत्यवत्या मते स्थितः	059c  
ऋत्विग्भिः सहितो भीष्मः सर्वैश्च कुरुपुङ्गवैः	059e  
