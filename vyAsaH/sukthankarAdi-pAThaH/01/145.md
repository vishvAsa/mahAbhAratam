001    जनमेजय उवाच
एकचक्रां गतास्ते तु कुन्तीपुत्रा महारथाः	001a  
अतः परं द्विजश्रेष्ठ किमकुर्वत पाण्डवाः	001c  
002    वैशम्पायन उवाच
एकचक्रां गतास्ते तु कुन्तीपुत्रा महारथाः	002a  
ऊषुर्नातिचिरं कालं ब्राह्मणस्य निवेशने	002c  
रमणीयानि पश्यन्तो वनानि विविधानि च	003a  
पार्थिवानपि चोद्देशान्सरितश्च सरांसि च	003c  
चेरुर्भैक्षं तदा ते तु सर्व एव विशां पते	004a  
बभूवुर्नागराणां च स्वैर्गुणैः प्रियदर्शनाः	004c  
निवेदयन्ति स्म च ते भैक्षं कुन्त्याः सदा निशि	005a  
तया विभक्तान्भागांस्ते भुञ्जते स्म पृथक्पृथक्	005c  
अर्धं ते भुञ्जते वीराः सह मात्रा परन्तपाः	006a  
अर्धं भैक्षस्य सर्वस्य भीमो भुङ्क्ते महाबलः	006c  
तथा तु तेषां वसतां तत्र राजन्महात्मनाम्	007a  
अतिचक्राम सुमहान्कालोऽथ भरतर्षभ	007c  
ततः कदाचिद्भैक्षाय गतास्ते भरतर्षभाः	008a  
सङ्गत्या भीमसेनस्तु तत्रास्ते पृथया सह	008c  
अथार्तिजं महाशब्दं ब्राह्मणस्य निवेशने	009a  
भृशमुत्पतितं घोरं कुन्ती शुश्राव भारत	009c  
रोरूयमाणांस्तान्सर्वान्परिदेवयतश्च सा	010a  
कारुण्यात्साधुभावाच्च देवी राजन्न चक्षमे	010c  
मथ्यमानेव दुःखेन हृदयेन पृथा ततः	011a  
उवाच भीमं कल्याणी कृपान्वितमिदं वचः	011c  
वसामः सुसुखं पुत्र ब्राह्मणस्य निवेशने	012a  
अज्ञाता धार्तराष्ट्राणां सत्कृता वीतमन्यवः	012c  
सा चिन्तये सदा पुत्र ब्राह्मणस्यास्य किं न्वहम्	013a  
प्रियं कुर्यामिति गृहे यत्कुर्युरुषिताः सुखम्	013c  
एतावान्पुरुषस्तात कृतं यस्मिन्न नश्यति	014a  
यावच्च कुर्यादन्योऽस्य कुर्यादभ्यधिकं ततः	014c  
तदिदं ब्राह्मणस्यास्य दुःखमापतितं ध्रुवम्	015a  
तत्रास्य यदि साहाय्यं कुर्याम सुकृतं भवेत्	015c  
भीम उवाच	016  
ज्ञायतामस्य यद्दुःखं यतश्चैव समुत्थितम्	016a  
विदिते व्यवसिष्यामि यद्यपि स्यात्सुदुष्करम्	016c  
वैशम्पायन उवाच	017  
तथा हि कथयन्तौ तौ भूयः शुश्रुवतुः स्वनम्	017a  
आर्तिजं तस्य विप्रस्य सभार्यस्य विशां पते	017c  
अन्तःपुरं ततस्तस्य ब्राह्मणस्य महात्मनः	018a  
विवेश कुन्ती त्वरिता बद्धवत्सेव सौरभी	018c  
ततस्तं ब्राह्मणं तत्र भार्यया च सुतेन च	019a  
दुहित्रा चैव सहितं ददर्श विकृताननम्	019c  
ब्राह्मण उवाच	020  
धिगिदं जीवितं लोकेऽनलसारमनर्थकम्	020a  
दुःखमूलं पराधीनं भृशमप्रियभागि च	020c  
जीविते परमं दुःखं जीविते परमो ज्वरः	021a  
जीविते वर्तमानस्य द्वन्द्वानामागमो ध्रुवः	021c  
एकात्मापि हि धर्मार्थौ कामं च न निषेवते	022a  
एतैश्च विप्रयोगोऽपि दुःखं परमकं मतम्	022c  
आहुः केचित्परं मोक्षं स च नास्ति कथञ्चन	023a  
अर्थप्राप्तौ च नरकः कृत्स्न एवोपपद्यते	023c  
अर्थेप्सुता परं दुःखमर्थप्राप्तौ ततोऽधिकम्	024a  
जातस्नेहस्य चार्थेषु विप्रयोगे महत्तरम्	024c  
न हि योगं प्रपश्यामि येन मुच्येयमापदः	025a  
पुत्रदारेण वा सार्धं प्राद्रवेयामनामयम्	025c  
यतितं वै मया पूर्वं यथा त्वं वेत्थ ब्राह्मणि	026a  
यतः क्षेमं ततो गन्तुं त्वया तु मम न श्रुतम्	026c  
इह जाता विवृद्धास्मि पिता चेह ममेति च	027a  
उक्तवत्यसि दुर्मेधे याच्यमाना मयासकृत्	027c  
स्वर्गतो हि पिता वृद्धस्तथा माता चिरं तव	028a  
बान्धवा भूतपूर्वाश्च तत्र वासे तु का रतिः	028c  
सोऽयं ते बन्धुकामाया अशृण्वन्त्या वचो मम	029a  
बन्धुप्रणाशः सम्प्राप्तो भृशं दुःखकरो मम	029c  
अथवा मद्विनाशोऽयं न हि शक्ष्यामि कञ्चन	030a  
परित्यक्तुमहं बन्धुं स्वयं जीवन्नृशंसवत्	030c  
सहधर्मचरीं दान्तां नित्यं मातृसमां मम	031a  
सखायं विहितां देवैर्नित्यं परमिकां गतिम्	031c  
मात्रा पित्रा च विहितां सदा गार्हस्थ्यभागिनीम्	032a  
वरयित्वा यथान्यायं मन्त्रवत्परिणीय च	032c  
कुलीनां शीलसम्पन्नामपत्यजननीं मम	033a  
त्वामहं जीवितस्यार्थे साध्वीमनपकारिणीम्	033c  
परित्यक्तुं न शक्ष्यामि भार्यां नित्यमनुव्रताम्	033e  
कुत एव परित्यक्तुं सुतां शक्ष्याम्यहं स्वयम्	034a  
बालामप्राप्तवयसमजातव्यञ्जनाकृतिम्	034c  
भर्तुरर्थाय निक्षिप्तां न्यासं धात्रा महात्मना	035a  
यस्यां दौहित्रजाल्ँलोकानाशंसे पितृभिः सह	035c  
स्वयमुत्पाद्य तां बालां कथमुत्स्रष्टुमुत्सहे	035e  
मन्यन्ते केचिदधिकं स्नेहं पुत्रे पितुर्नराः	036a  
कन्यायां नैव तु पुनर्मम तुल्यावुभौ मतौ	036c  
यस्मिल्ँलोकाः प्रसूतिश्च स्थिता नित्यमथो सुखम्	037a  
अपापां तामहं बालां कथमुत्स्रष्टुमुत्सहे	037c  
आत्मानमपि चोत्सृज्य तप्स्ये प्रेतवशं गतः	038a  
त्यक्ता ह्येते मया व्यक्तं नेह शक्ष्यन्ति जीवितुम्	038c  
एषां चान्यतमत्यागो नृशंसो गर्हितो बुधैः	039a  
आत्मत्यागे कृते चेमे मरिष्यन्ति मया विना	039c  
स कृच्छ्रामहमापन्नो न शक्तस्तर्तुमापदम्	040a  
अहो धिक्कां गतिं त्वद्य गमिष्यामि सबान्धवः	040c  
सर्वैः सह मृतं श्रेयो न तु मे जीवितं क्षमम्	040e  
