व्यास उवाच	001    
पुरा वै नैमिषारण्ये देवाः सत्रमुपासते	001a  
तत्र वैवस्वतो राजञ्शामित्रमकरोत्तदा	001c  
ततो यमो दीक्षितस्तत्र राजन्नामारयत्किञ्चिदपि प्रजाभ्यः	002a  
ततः प्रजास्ता बहुला बभूवुः कालातिपातान्मरणात्प्रहीणाः	002c  
ततस्तु शक्रो वरुणः कुबेरः साध्या रुद्रा वसवश्चाश्विनौ च	003a  
प्रणेतारं भुवनस्य प्रजापतिं समाजग्मुस्तत्र देवास्तथान्ये	003c  
ततोऽब्रुवल्ँलोकगुरुं समेता भयं नस्तीव्रं मानुषाणां विवृद्ध्या	004a  
तस्माद्भयादुद्विजन्तः सुखेप्सवः प्रयाम सर्वे शरणं भवन्तम्	004c  
ब्रह्मोवाच	005    
किं वो भयं मानुषेभ्यो यूयं सर्वे यदामराः	005a  
मा वो मर्त्यसकाशाद्वै भयं भवतु कर्हिचित्	005c  
देवा ऊचुः	006    
मर्त्या ह्यमर्त्याः संवृत्ता न विशेषोऽस्ति कश्चन	006a  
अविशेषादुद्विजन्तो विशेषार्थमिहागताः	006c  
ब्रह्मोवाच	007    
वैवस्वतो व्यापृतः सत्रहेतोस्तेन त्विमे न म्रियन्ते मनुष्याः	007a  
तस्मिन्नेकाग्रे कृतसर्वकार्ये तत एषां भवितैवान्तकालः	007c  
वैवस्वतस्यापि तनुर्विभूता वीर्येण युष्माकमुत प्रयुक्ता	008a  
सैषामन्तो भविता ह्यन्तकाले तनुर्हि वीर्यं भविता नरेषु	008c  
व्यास उवाच	009    
ततस्तु ते पूर्वजदेववाक्यं श्रुत्वा देवा यत्र देवा यजन्ते	009a  
समासीनास्ते समेता महाबला भागीरथ्यां ददृशुः पुण्डरीकम्	009c  
दृष्ट्वा च तद्विस्मितास्ते बभूवुस्तेषामिन्द्रस्तत्र शूरो जगाम	010a  
सोऽपश्यद्योषामथ पावकप्रभां यत्र गङ्गा सततं सम्प्रसूता	010c  
सा तत्र योषा रुदती जलार्थिनी गङ्गां देवीं व्यवगाह्यावतिष्ठत्	011a  
तस्याश्रुबिन्दुः पतितो जले वै तत्पद्ममासीदथ तत्र काञ्चनम्	011c  
तदद्भुतं प्रेक्ष्य वज्री तदानीमपृच्छत्तां योषितमन्तिकाद्वै	012a  
का त्वं कथं रोदिषि कस्य हेतोर्वाक्यं तथ्यं कामयेह ब्रवीहि	012c  
स्त्र्युवाच	013    
त्वं वेत्स्यसे मामिह यास्मि शक्र यदर्थं चाहं रोदिमि मन्दभाग्या	013a  
आगच्छ राजन्पुरतोऽहं गमिष्ये द्रष्टासि तद्रोदिमि यत्कृतेऽहम्	013c  
व्यास उवाच	014    
तां गच्छन्तीमन्वगच्छत्तदानीं सोऽपश्यदारात्तरुणं दर्शनीयम्	014a  
सिंहासनस्थं युवतीसहायं क्रीडन्तमक्षैर्गिरिराजमूर्ध्नि	014c  
तमब्रवीद्देवराजो ममेदं त्वं विद्धि विश्वं भुवनं वशे स्थितम्	015a  
ईशोऽहमस्मीति समन्युरब्रवीद्दृष्ट्वा तमक्षैः सुभृशं प्रमत्तम्	015c  
क्रुद्धं तु शक्रं प्रसमीक्ष्य देवो जहास शक्रं च शनैरुदैक्षत	016a  
संस्तम्भितोऽभूदथ देवराजस्तेनेक्षितः स्थाणुरिवावतस्थे	016c  
यदा तु पर्याप्तमिहास्य क्रीडया तदा देवीं रुदतीं तामुवाच	017a  
आनीयतामेष यतोऽहमारान्मैनं दर्पः पुनरप्याविशेत	017c  
ततः शक्रः स्पृष्टमात्रस्तया तु स्रस्तैरङ्गैः पतितोऽभूद्धरण्याम्	018a  
तमब्रवीद्भगवानुग्रतेजा मैवं पुनः शक्र कृथाः कथञ्चित्	018c  
विवर्तयैनं च महाद्रिराजं बलं च वीर्यं च तवाप्रमेयम्	019a  
विवृत्य चैवाविश मध्यमस्य यत्रासते त्वद्विधाः सूर्यभासः	019c  
स तद्विवृत्य शिखरं महागिरेस्तुल्यद्युतींश्चतुरोऽन्यान्ददर्श	020a  
स तानभिप्रेक्ष्य बभूव दुःखितः कच्चिन्नाहं भविता वै यथेमे	020c  
ततो देवो गिरिशो वज्रपाणिं विवृत्य नेत्रे कुपितोऽभ्युवाच	021a  
दरीमेतां प्रविश त्वं शतक्रतो यन्मां बाल्यादवमंस्थाः पुरस्तात्	021c  
उक्तस्त्वेवं विभुना देवराजः प्रवेपमानो भृशमेवाभिषङ्गात्	022a  
स्रस्तैरङ्गैरनिलेनेव नुन्नमश्वत्थपत्रं गिरिराजमूर्ध्नि	022c  
स प्राञ्जलिर्विनतेनाननेन प्रवेपमानः सहसैवमुक्तः	023a  
उवाच चेदं बहुरूपमुग्रं द्रष्टा शेषस्य भगवंस्त्वं भवाद्य	023c  
तमब्रवीदुग्रधन्वा प्रहस्य नैवंशीलाः शेषमिहाप्नुवन्ति	024a  
एतेऽप्येवं भवितारः पुरस्तात्तस्मादेतां दरिमाविश्य शेध्वम्	024c  
शेषोऽप्येवं भविता वो न संशयो योनिं सर्वे मानुषीमाविशध्वम्	025a  
तत्र यूयं कर्म कृत्वाविषह्यं बहूनन्यान्निधनं प्रापयित्वा	025c  
आगन्तारः पुनरेवेन्द्रलोकं स्वकर्मणा पूर्वजितं महार्हम्	026a  
सर्वं मया भाषितमेतदेवं कर्तव्यमन्यद्विविधार्थवच्च	026c  
पूर्वेन्द्रा ऊचुः	027    
गमिष्यामो मानुषं देवलोकाद्दुराधरो विहितो यत्र मोक्षः	027a  
देवास्त्वस्मानादधीरञ्जनन्यां धर्मो वायुर्मघवानश्विनौ च	027c  
व्यास उवाच	028    
एतच्छ्रुत्वा वज्रपाणिर्वचस्तु देवश्रेष्ठं पुनरेवेदमाह	028a  
वीर्येणाहं पुरुषं कार्यहेतोर्दद्यामेषां पञ्चमं मत्प्रसूतम्	028c  
तेषां कामं भगवानुग्रधन्वा प्रादादिष्टं सन्निसर्गाद्यथोक्तम्	029a  
तां चाप्येषां योषितं लोककान्तां श्रियं भार्यां व्यदधान्मानुषेषु	029c  
तैरेव सार्धं तु ततः स देवो जगाम नारायणमप्रमेयम्	030a  
स चापि तद्व्यदधात्सर्वमेव ततः सर्वे सम्बभूवुर्धरण्याम्	030c  
स चापि केशौ हरिरुद्बबर्ह शुक्लमेकमपरं चापि कृष्णम्	031a  
तौ चापि केशौ विशतां यदूनां कुले स्त्रियौ रोहिणीं देवकीं च	031c  
तयोरेको बलदेवो बभूव कृष्णो द्वितीयः केशवः सम्बभूव	031e  
ये ते पूर्वं शक्ररूपा निरुद्धास्तस्यां दर्यां पर्वतस्योत्तरस्य	032a  
इहैव ते पाण्डवा वीर्यवन्तः शक्रस्यांशः पाण्डवः सव्यसाची	032c  
एवमेते पाण्डवाः सम्बभूवुर्ये ते राजन्पूर्वमिन्द्रा बभूवुः	033a  
लक्ष्मीश्चैषां पूर्वमेवोपदिष्टा भार्या यैषा द्रौपदी दिव्यरूपा	033c  
कथं हि स्त्री कर्मणोऽन्ते महीतलात्समुत्तिष्ठेदन्यतो दैवयोगात्	034a  
यस्या रूपं सोमसूर्यप्रकाशं गन्धश्चाग्र्यः क्रोशमात्रात्प्रवाति	034c  
इदं चान्यत्प्रीतिपूर्वं नरेन्द्र ददामि ते वरमत्यद्भुतं च	035a  
दिव्यं चक्षुः पश्य कुन्तीसुतांस्त्वं पुण्यैर्दिव्यैः पूर्वदेहैरुपेतान्	035c  
वैशम्पायन उवाच	036    
ततो व्यासः परमोदारकर्मा शुचिर्विप्रस्तपसा तस्य राज्ञः	036a  
चक्षुर्दिव्यं प्रददौ तान्स सर्वान्राजापश्यत्पूर्वदेहैर्यथावत्	036c  
ततो दिव्यान्हेमकिरीटमालिनः शक्रप्रख्यान्पावकादित्यवर्णान्	037a  
बद्धापीडांश्चारुरूपांश्च यूनो व्यूढोरस्कांस्तालमात्रान्ददर्श	037c  
दिव्यैर्वस्त्रैररजोभिः सुवर्णैर्माल्यैश्चाग्र्यैः शोभमानानतीव	038a  
साक्षात्त्र्यक्षान्वसवो वाथ दिव्यानादित्यान्वा सर्वगुणोपपन्नान्	038c  
तान्पूर्वेन्द्रानेवमीक्ष्याभिरूपान्प्रीतो राजा द्रुपदो विस्मितश्च	038e  
दिव्यां मायां तामवाप्याप्रमेयां तां चैवाग्र्यां श्रियमिव रूपिणीं च	039a  
योग्यां तेषां रूपतेजोयशोभिः पत्नीमृद्धां दृष्टवान्पार्थिवेन्द्रः	039c  
स तद्दृष्ट्वा महदाश्चर्यरूपं जग्राह पादौ सत्यवत्याः सुतस्य	040a  
नैतच्चित्रं परमर्षे त्वयीति प्रसन्नचेताः स उवाच चैनम्	040c  
व्यास उवाच	041    
आसीत्तपोवने काचिदृषेः कन्या महात्मनः	041a  
नाध्यगच्छत्पतिं सा तु कन्या रूपवती सती	041c  
तोषयामास तपसा सा किलोग्रेण शङ्करम्	042a  
तामुवाचेश्वरः प्रीतो वृणु काममिति स्वयम्	042c  
सैवमुक्ताब्रवीत्कन्या देवं वरदमीश्वरम्	043a  
पतिं सर्वगुणोपेतमिच्छामीति पुनः पुनः	043c  
ददौ तस्यै स देवेशस्तं वरं प्रीतिमांस्तदा	044a  
पञ्च ते पतयः श्रेष्ठा भविष्यन्तीति शङ्करः	044c  
सा प्रसादयती देवमिदं भूयोऽभ्यभाषत	045a  
एकं पतिं गुणोपेतं त्वत्तोऽर्हामीति वै तदा	045c  
तां देवदेवः प्रीतात्मा पुनः प्राह शुभं वचः	045e  
पञ्चकृत्वस्त्वया उक्तः पतिं देहीत्यहं पुनः	046a  
तत्तथा भविता भद्रे तव तद्भद्रमस्तु ते	046c  
देहमन्यं गतायास्ते यथोक्तं तद्भविष्यति	046e  
द्रुपदैषा हि सा जज्ञे सुता ते देवरूपिणी	047a  
पञ्चानां विहिता पत्नी कृष्णा पार्षत्यनिन्दिता	047c  
स्वर्गश्रीः पाण्डवार्थाय समुत्पन्ना महामखे	048a  
सेह तप्त्वा तपो घोरं दुहितृत्वं तवागता	048c  
सैषा देवी रुचिरा देवजुष्टा पञ्चानामेका स्वकृतेन कर्मणा	049a  
सृष्टा स्वयं देवपत्नी स्वयम्भुवा श्रुत्वा राजन्द्रुपदेष्टं कुरुष्व	049c  
