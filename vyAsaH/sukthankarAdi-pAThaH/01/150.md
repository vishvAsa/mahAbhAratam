वैशम्पायन उवाच	001  
करिष्य इति भीमेन प्रतिज्ञाते तु भारत	001a  
आजग्मुस्ते ततः सर्वे भैक्षमादाय पाण्डवाः	001c  
आकारेणैव तं ज्ञात्वा पाण्डुपुत्रो युधिष्ठिरः	002a  
रहः समुपविश्यैकस्ततः पप्रच्छ मातरम्	002c  
किं चिकीर्षत्ययं कर्म भीमो भीमपराक्रमः	003a  
भवत्यनुमते कच्चिदयं कर्तुमिहेच्छति	003c  
कुन्त्युवाच	004  
ममैव वचनादेष करिष्यति परन्तपः	004a  
ब्राह्मणार्थे महत्कृत्यं मोक्षाय नगरस्य च	004c  
युधिष्ठिर उवाच	005  
किमिदं साहसं तीक्ष्णं भवत्या दुष्कृतं कृतम्	005a  
परित्यागं हि पुत्रस्य न प्रशंसन्ति साधवः	005c  
कथं परसुतस्यार्थे स्वसुतं त्यक्तुमिच्छसि	006a  
लोकवृत्तिविरुद्धं वै पुत्रत्यागात्कृतं त्वया	006c  
यस्य बाहू समाश्रित्य सुखं सर्वे स्वपामहे	007a  
राज्यं चापहृतं क्षुद्रैराजिहीर्षामहे पुनः	007c  
यस्य दुर्योधनो वीर्यं चिन्तयन्नमितौजसः	008a  
न शेते वसतीः सर्वा दुःखाच्छकुनिना सह	008c  
यस्य वीरस्य वीर्येण मुक्ता जतुगृहाद्वयम्	009a  
अन्येभ्यश्चैव पापेभ्यो निहतश्च पुरोचनः	009c  
यस्य वीर्यं समाश्रित्य वसुपूर्णां वसुन्धराम्	010a  
इमां मन्यामहे प्राप्तां निहत्य धृतराष्ट्रजान्	010c  
तस्य व्यवसितस्त्यागो बुद्धिमास्थाय कां त्वया	011a  
कच्चिन्न दुःखैर्बुद्धिस्ते विप्लुता गतचेतसः	011c  
कुन्त्युवाच	012  
युधिष्ठिर न सन्तापः कार्यः प्रति वृकोदरम्	012a  
न चायं बुद्धिदौर्बल्याद्व्यवसायः कृतो मया	012c  
इह विप्रस्य भवने वयं पुत्र सुखोषिताः	013a  
तस्य प्रतिक्रिया तात मयेयं प्रसमीक्षिता	013c  
एतावानेव पुरुषः कृतं यस्मिन्न नश्यति	013e  
दृष्ट्वा भीष्मस्य विक्रान्तं तदा जतुगृहे महत्	014a  
हिडिम्बस्य वधाच्चैव विश्वासो मे वृकोदरे	014c  
बाह्वोर्बलं हि भीमस्य नागायुतसमं महत्	015a  
येन यूयं गजप्रख्या निर्व्यूढा वारणावतात्	015c  
वृकोदरबलो नान्यो न भूतो न भविष्यति	016a  
योऽभ्युदीयाद्युधि श्रेष्ठमपि वज्रधरं स्वयम्	016c  
जातमात्रः पुरा चैष ममाङ्कात्पतितो गिरौ	017a  
शरीरगौरवात्तस्य शिला गात्रैर्विचूर्णिता	017c  
तदहं प्रज्ञया स्मृत्वा बलं भीमस्य पाण्डव	018a  
प्रतीकारं च विप्रस्य ततः कृतवती मतिम्	018c  
नेदं लोभान्न चाज्ञानान्न च मोहाद्विनिश्चितम्	019a  
बुद्धिपूर्वं तु धर्मस्य व्यवसायः कृतो मया	019c  
अर्थौ द्वावपि निष्पन्नौ युधिष्ठिर भविष्यतः	020a  
प्रतीकारश्च वासस्य धर्मश्च चरितो महान्	020c  
यो ब्राह्मणस्य साहाय्यं कुर्यादर्थेषु कर्हिचित्	021a  
क्षत्रियः स शुभाल्ँलोकान्प्राप्नुयादिति मे श्रुतम्	021c  
क्षत्रियः क्षत्रियस्यैव कुर्वाणो वधमोक्षणम्	022a  
विपुलां कीर्तिमाप्नोति लोकेऽस्मिंश्च परत्र च	022c  
वैश्यस्यैव तु साहाय्यं कुर्वाणः क्षत्रियो युधि	023a  
स सर्वेष्वपि लोकेषु प्रजा रञ्जयते ध्रुवम्	023c  
शूद्रं तु मोक्षयन्राजा शरणार्थिनमागतम्	024a  
प्राप्नोतीह कुले जन्म सद्रव्ये राजसत्कृते	024c  
एवं स भगवान्व्यासः पुरा कौरवनन्दन	025a  
प्रोवाच सुतरां प्राज्ञस्तस्मादेतच्चिकीर्षितम्	025c  
युधिष्ठिर उवाच	026  
उपपन्नमिदं मातस्त्वया यद्बुद्धिपूर्वकम्	026a  
आर्तस्य ब्राह्मणस्यैवमनुक्रोशादिदं कृतम्	026c  
रुवमेष्यति भीमोऽयं निहत्य पुरुषादकम्	026e  
यथा त्विदं न विन्देयुर्नरा नगरवासिनः	027a  
तथायं ब्राह्मणो वाच्यः परिग्राह्यश्च यत्नतः	027c  
