अर्जुन उवाच	001  
सन्न्यासस्य महाबाहो तत्त्वमिच्छामि वेदितुम्	001a  
त्यागस्य च हृषीकेश पृथक्केशिनिषूदन	001c  
श्रीभगवानुवाच	002  
काम्यानां कर्मणां न्यासं सन्न्यासं कवयो विदुः	002a  
सर्वकर्मफलत्यागं प्राहुस्त्यागं विचक्षणाः	002c  
त्याज्यं दोषवदित्येके कर्म प्राहुर्मनीषिणः	003a  
यज्ञदानतपःकर्म न त्याज्यमिति चापरे	003c  
निश्चयं शृणु मे तत्र त्यागे भरतसत्तम	004a  
त्यागो हि पुरुषव्याघ्र त्रिविधः सम्प्रकीर्तितः	004c  
यज्ञदानतपःकर्म न त्याज्यं कार्यमेव तत्	005a  
यज्ञो दानं तपश्चैव पावनानि मनीषिणाम्	005c  
एतान्यपि तु कर्माणि सङ्गं त्यक्त्वा फलानि च	006a  
कर्तव्यानीति मे पार्थ निश्चितं मतमुत्तमम्	006c  
नियतस्य तु सन्न्यासः कर्मणो नोपपद्यते	007a  
मोहात्तस्य परित्यागस्तामसः परिकीर्तितः	007c  
दुःखमित्येव यत्कर्म कायक्लेशभयात्त्यजेत्	008a  
स कृत्वा राजसं त्यागं नैव त्यागफलं लभेत्	008c  
कार्यमित्येव यत्कर्म नियतं क्रियतेऽर्जुन	009a  
सङ्गं त्यक्त्वा फलं चैव स त्यागः सात्त्विको मतः	009c  
न द्वेष्ट्यकुशलं कर्म कुशले नानुषज्जते	010a  
त्यागी सत्त्वसमाविष्टो मेधावी छिन्नसंशयः	010c  
न हि देहभृता शक्यं त्यक्तुं कर्माण्यशेषतः	011a  
यस्तु कर्मफलत्यागी स त्यागीत्यभिधीयते	011c  
अनिष्टमिष्टं मिश्रं च त्रिविधं कर्मणः फलम्	012a  
भवत्यत्यागिनां प्रेत्य न तु सन्न्यासिनां क्वचित्	012c  
पञ्चैतानि महाबाहो कारणानि निबोध मे	013a  
साङ्ख्ये कृतान्ते प्रोक्तानि सिद्धये सर्वकर्मणाम्	013c  
अधिष्ठानं तथा कर्ता करणं च पृथग्विधम्	014a  
विविधाश्च पृथक्चेष्टा दैवं चैवात्र पञ्चमम्	014c  
शरीरवाङ्मनोभिर्यत्कर्म प्रारभते नरः	015a  
न्याय्यं वा विपरीतं वा पञ्चैते तस्य हेतवः	015c  
तत्रैवं सति कर्तारमात्मानं केवलं तु यः	016a  
पश्यत्यकृतबुद्धित्वान्न स पश्यति दुर्मतिः	016c  
यस्य नाहङ्कृतो भावो बुद्धिर्यस्य न लिप्यते	017a  
हत्वापि स इमाल्ँलोकान्न हन्ति न निबध्यते	017c  
ज्ञानं ज्ञेयं परिज्ञाता त्रिविधा कर्मचोदना	018a  
करणं कर्म कर्तेति त्रिविधः कर्मसङ्ग्रहः	018c  
ज्ञानं कर्म च कर्ता च त्रिधैव गुणभेदतः	019a  
प्रोच्यते गुणसङ्ख्याने यथावच्छृणु तान्यपि	019c  
सर्वभूतेषु येनैकं भावमव्ययमीक्षते	020a  
अविभक्तं विभक्तेषु तज्ज्ञानं विद्धि सात्त्विकम्	020c  
पृथक्त्वेन तु यज्ज्ञानं नानाभावान्पृथग्विधान्	021a  
वेत्ति सर्वेषु भूतेषु तज्ज्ञानं विद्धि राजसम्	021c  
यत्तु कृत्स्नवदेकस्मिन्कार्ये सक्तमहैतुकम्	022a  
अतत्त्वार्थवदल्पं च तत्तामसमुदाहृतम्	022c  
नियतं सङ्गरहितमरागद्वेषतः कृतम्	023a  
अफलप्रेप्सुना कर्म यत्तत्सात्त्विकमुच्यते	023c  
यत्तु कामेप्सुना कर्म साहङ्कारेण वा पुनः	024a  
क्रियते बहुलायासं तद्राजसमुदाहृतम्	024c  
अनुबन्धं क्षयं हिंसामनपेक्ष्य च पौरुषम्	025a  
मोहादारभ्यते कर्म यत्तत्तामसमुच्यते	025c  
मुक्तसङ्गोऽनहंवादी धृत्युत्साहसमन्वितः	026a  
सिद्ध्यसिद्ध्योर्निर्विकारः कर्ता सात्त्विक उच्यते	026c  
रागी कर्मफलप्रेप्सुर्लुब्धो हिंसात्मकोऽशुचिः	027a  
हर्षशोकान्वितः कर्ता राजसः परिकीर्तितः	027c  
अयुक्तः प्राकृतः स्तब्धः शठो नैकृतिकोऽलसः	028a  
विषादी दीर्घसूत्री च कर्ता तामस उच्यते	028c  
बुद्धेर्भेदं धृतेश्चैव गुणतस्त्रिविधं शृणु	029a  
प्रोच्यमानमशेषेण पृथक्त्वेन धनञ्जय	029c  
प्रवृत्तिं च निवृत्तिं च कार्याकार्ये भयाभये	030a  
बन्धं मोक्षं च या वेत्ति बुद्धिः सा पार्थ सात्त्विकी	030c  
यया धर्ममधर्मं च कार्यं चाकार्यमेव च	031a  
अयथावत्प्रजानाति बुद्धिः सा पार्थ राजसी	031c  
अधर्मं धर्ममिति या मन्यते तमसावृता	032a  
सर्वार्थान्विपरीतांश्च बुद्धिः सा पार्थ तामसी	032c  
धृत्या यया धारयते मनःप्राणेन्द्रियक्रियाः	033a  
योगेनाव्यभिचारिण्या धृतिः सा पार्थ सात्त्विकी	033c  
यया तु धर्मकामार्थान्धृत्या धारयतेऽर्जुन	034a  
प्रसङ्गेन फलाकाङ्क्षी धृतिः सा पार्थ राजसी	034c  
यया स्वप्नं भयं शोकं विषादं मदमेव च	035a  
न विमुञ्चति दुर्मेधा धृतिः सा पार्थ तामसी	035c  
सुखं त्विदानीं त्रिविधं शृणु मे भरतर्षभ	036a  
अभ्यासाद्रमते यत्र दुःखान्तं च निगच्छति	036c  
यत्तदग्रे विषमिव परिणामेऽमृतोपमम्	037a  
तत्सुखं सात्त्विकं प्रोक्तमात्मबुद्धिप्रसादजम्	037c  
विषयेन्द्रियसंयोगाद्यत्तदग्रेऽमृतोपमम्	038a  
परिणामे विषमिव तत्सुखं राजसं स्मृतम्	038c  
यदग्रे चानुबन्धे च सुखं मोहनमात्मनः	039a  
निद्रालस्यप्रमादोत्थं तत्तामसमुदाहृतम्	039c  
न तदस्ति पृथिव्यां वा दिवि देवेषु वा पुनः	040a  
सत्त्वं प्रकृतिजैर्मुक्तं यदेभिः स्यात्त्रिभिर्गुणैः	040c  
ब्राह्मणक्षत्रियविशां शूद्राणां च परन्तप	041a  
कर्माणि प्रविभक्तानि स्वभावप्रभवैर्गुणैः	041c  
शमो दमस्तपः शौचं क्षान्तिरार्जवमेव च	042a  
ज्ञानं विज्ञानमास्तिक्यं ब्रह्मकर्म स्वभावजम्	042c  
शौर्यं तेजो धृतिर्दाक्ष्यं युद्धे चाप्यपलायनम्	043a  
दानमीश्वरभावश्च क्षत्रकर्म स्वभावजम्	043c  
कृषिगोरक्ष्यवाणिज्यं वैश्यकर्म स्वभावजम्	044a  
परिचर्यात्मकं कर्म शूद्रस्यापि स्वभावजम्	044c  
स्वे स्वे कर्मण्यभिरतः संसिद्धिं लभते नरः	045a  
स्वकर्मनिरतः सिद्धिं यथा विन्दति तच्छृणु	045c  
यतः प्रवृत्तिर्भूतानां येन सर्वमिदं ततम्	046a  
स्वकर्मणा तमभ्यर्च्य सिद्धिं विन्दति मानवः	046c  
श्रेयान्स्वधर्मो विगुणः परधर्मात्स्वनुष्ठितात्	047a  
स्वभावनियतं कर्म कुर्वन्नाप्नोति किल्बिषम्	047c  
सहजं कर्म कौन्तेय सदोषमपि न त्यजेत्	048a  
सर्वारम्भा हि दोषेण धूमेनाग्निरिवावृताः	048c  
असक्तबुद्धिः सर्वत्र जितात्मा विगतस्पृहः	049a  
नैष्कर्म्यसिद्धिं परमां सन्न्यासेनाधिगच्छति	049c  
सिद्धिं प्राप्तो यथा ब्रह्म तथाप्नोति निबोध मे	050a  
समासेनैव कौन्तेय निष्ठा ज्ञानस्य या परा	050c  
बुद्ध्या विशुद्धया युक्तो धृत्यात्मानं नियम्य च	051a  
शब्दादीन्विषयांस्त्यक्त्वा रागद्वेषौ व्युदस्य च	051c  
विविक्तसेवी लघ्वाशी यतवाक्कायमानसः	052a  
ध्यानयोगपरो नित्यं वैराग्यं समुपाश्रितः	052c  
अहङ्कारं बलं दर्पं कामं क्रोधं परिग्रहम्	053a  
विमुच्य निर्ममः शान्तो ब्रह्मभूयाय कल्पते	053c  
ब्रह्मभूतः प्रसन्नात्मा न शोचति न काङ्क्षति	054a  
समः सर्वेषु भूतेषु मद्भक्तिं लभते पराम्	054c  
भक्त्या मामभिजानाति यावान्यश्चास्मि तत्त्वतः	055a  
ततो मां तत्त्वतो ज्ञात्वा विशते तदनन्तरम्	055c  
सर्वकर्माण्यपि सदा कुर्वाणो मद्व्यपाश्रयः	056a  
मत्प्रसादादवाप्नोति शाश्वतं पदमव्ययम्	056c  
चेतसा सर्वकर्माणि मयि सन्न्यस्य मत्परः	057a  
बुद्धियोगमुपाश्रित्य मच्चित्तः सततं भव	057c  
मच्चित्तः सर्वदुर्गाणि मत्प्रसादात्तरिष्यसि	058a  
अथ चेत्त्वमहङ्कारान्न श्रोष्यसि विनङ्क्ष्यसि	058c  
यदहङ्कारमाश्रित्य न योत्स्य इति मन्यसे	059a  
मिथ्यैष व्यवसायस्ते प्रकृतिस्त्वां नियोक्ष्यति	059c  
स्वभावजेन कौन्तेय निबद्धः स्वेन कर्मणा	060a  
कर्तुं नेच्छसि यन्मोहात्करिष्यस्यवशोऽपि तत्	060c  
ईश्वरः सर्वभूतानां हृद्देशेऽर्जुन तिष्ठति	061a  
भ्रामयन्सर्वभूतानि यन्त्रारूढानि मायया	061c  
तमेव शरणं गच्छ सर्वभावेन भारत	062a  
तत्प्रसादात्परां शान्तिं स्थानं प्राप्स्यसि शाश्वतम्	062c  
इति ते ज्ञानमाख्यातं गुह्याद्गुह्यतरं मया	063a  
विमृश्यैतदशेषेण यथेच्छसि तथा कुरु	063c  
सर्वगुह्यतमं भूयः शृणु मे परमं वचः	064a  
इष्टोऽसि मे दृढमिति ततो वक्ष्यामि ते हितम्	064c  
मन्मना भव मद्भक्तो मद्याजी मां नमस्कुरु	065a  
मामेवैष्यसि सत्यं ते प्रतिजाने प्रियोऽसि मे	065c  
सर्वधर्मान्परित्यज्य मामेकं शरणं व्रज	066a  
अहं त्वा सर्वपापेभ्यो मोक्षयिष्यामि मा शुचः	066c  
इदं ते नातपस्काय नाभक्ताय कदाचन	067a  
न चाशुश्रूषवे वाच्यं न च मां योऽभ्यसूयति	067c  
य इदं परमं गुह्यं मद्भक्तेष्वभिधास्यति	068a  
भक्तिं मयि परां कृत्वा मामेवैष्यत्यसंशयः	068c  
न च तस्मान्मनुष्येषु कश्चिन्मे प्रियकृत्तमः	069a  
भविता न च मे तस्मादन्यः प्रियतरो भुवि	069c  
अध्येष्यते च य इमं धर्म्यं संवादमावयोः	070a  
ज्ञानयज्ञेन तेनाहमिष्टः स्यामिति मे मतिः	070c  
श्रद्धावाननसूयश्च शृणुयादपि यो नरः	071a  
सोऽपि मुक्तः शुभाल्ँलोकान्प्राप्नुयात्पुण्यकर्मणाम्	071c  
कच्चिदेतच्छ्रुतं पार्थ त्वयैकाग्रेण चेतसा	072a  
कच्चिदज्ञानसम्मोहः प्रनष्टस्ते धनञ्जय	072c  
अर्जुन उवाच	073  
नष्टो मोहः स्मृतिर्लब्धा त्वत्प्रसादान्मयाच्युत	073a  
स्थितोऽस्मि गतसन्देहः करिष्ये वचनं तव	073c  
सञ्जय उवाच	074  
इत्यहं वासुदेवस्य पार्थस्य च महात्मनः	074a  
संवादमिममश्रौषमद्भुतं रोमहर्षणम्	074c  
व्यासप्रसादाच्छ्रुतवानेतद्गुह्यमहं परम्	075a  
योगं योगेश्वरात्कृष्णात्साक्षात्कथयतः स्वयम्	075c  
राजन्संस्मृत्य संस्मृत्य संवादमिममद्भुतम्	076a  
केशवार्जुनयोः पुण्यं हृष्यामि च मुहुर्मुहुः	076c  
तच्च संस्मृत्य संस्मृत्य रूपमत्यद्भुतं हरेः	077a  
विस्मयो मे महान्राजन्हृष्यामि च पुनः पुनः	077c  
यत्र योगेश्वरः कृष्णो यत्र पार्थो धनुर्धरः	078a  
तत्र श्रीर्विजयो भूतिर्ध्रुवा नीतिर्मतिर्मम	078c  
