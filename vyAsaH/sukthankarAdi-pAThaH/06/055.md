001  धृतराष्ट्र उवाच
001a प्रतिज्ञाते तु भीष्मेण तस्मिन्युद्धे सुदारुणे
001c क्रोधितो मम पुत्रेण दुःखितेन विशेषतः
002a भीष्मः किमकरोत्तत्र पाण्डवेयेषु सञ्जय
002c पितामहे वा पाञ्चालास्तन्ममाचक्ष्व सञ्जय
003  सञ्जय उवाच
003a गतपूर्वाह्णभूयिष्ठे तस्मिन्नहनि भारत
003c जयं प्राप्तेषु हृष्टेषु पाण्डवेषु महात्मसु
004a सर्वधर्मविशेषज्ञः पिता देवव्रतस्तव
004c अभ्ययाज्जवनैरश्वैः पाण्डवानामनीकिनीम्
004e महत्या सेनया गुप्तस्तव पुत्रैश्च सर्वशः
005a प्रावर्तत ततो युद्धं तुमुलं लोमहर्षणम्
005c अस्माकं पाण्डवैः सार्धमनयात्तव भारत
006a धनुषां कूजतां तत्र तलानां चाभिहन्यताम्
006c महान्समभवच्छब्दो गिरीणामिव दीर्यताम्
007a तिष्ठ स्थितोऽस्मि विद्ध्येनं निवर्तस्व स्थिरो भव
007c स्थितोऽस्मि प्रहरस्वेति शब्दाः श्रूयन्त सर्वशः
008a काञ्चनेषु तनुत्रेषु किरीटेषु ध्वजेषु च
008c शिलानामिव शैलेषु पतितानामभूत्स्वनः
009a पतितान्युत्तमाङ्गानि बाहवश्च विभूषिताः
009c व्यचेष्टन्त महीं प्राप्य शतशोऽथ सहस्रशः
010a हृतोत्तमाङ्गाः केचित्तु तथैवोद्यतकार्मुकाः
010c प्रगृहीतायुधाश्चापि तस्थुः पुरुषसत्तमाः
011a प्रावर्तत महावेगा नदी रुधिरवाहिनी
011c मातङ्गाङ्गशिलारौद्रा मांसशोणितकर्दमा
012a वराश्वनरनागानां शरीरप्रभवा तदा
012c परलोकार्णवमुखी गृध्रगोमायुमोदिनी
013a न दृष्टं न श्रुतं चापि युद्धमेतादृशं नृप
013c यथा तव सुतानां च पाण्डवानां च भारत
014a नासीद्रथपथस्तत्र योधैर्युधि निपातितैः
014c गजैश्च पतितैर्नीलैर्गिरिशृङ्गैरिवावृतम्
015a विकीर्णैः कवचैश्चित्रैर्ध्वजैश्छत्रैश्च मारिष
015c शुशुभे तद्रणस्थानं शरदीव नभस्तलम्
016a विनिर्भिन्नाः शरैः केचिदन्तपीडाविकर्षिणः
016c अभीताः समरे शत्रूनभ्यधावन्त दंशिताः
017a तात भ्रातः सखे बन्धो वयस्य मम मातुल
017c मा मां परित्यजेत्यन्ये चुक्रुशुः पतिता रणे
018a आधावाभ्येहि मा गच्छ किं भीतोऽसि क्व यास्यसि
018c स्थितोऽहं समरे मा भैरिति चान्ये विचुक्रुशुः
019a तत्र भीष्मः शान्तनवो नित्यं मण्डलकार्मुकः
019c मुमोच बाणान्दीप्ताग्रानहीनाशीविषानिव
020a शरैरेकायनीकुर्वन्दिशः सर्वा यतव्रतः
020c जघान पाण्डवरथानादिश्यादिश्य भारत
021a स नृत्यन्वै रथोपस्थे दर्शयन्पाणिलाघवम्
021c अलातचक्रवद्राजंस्तत्र तत्र स्म दृश्यते
022a तमेकं समरे शूरं पाण्डवाः सृञ्जयास्तथा
022c अनेकशतसाहस्रं समपश्यन्त लाघवात्
023a मायाकृतात्मानमिव भीष्मं तत्र स्म मेनिरे
023c पूर्वस्यां दिशि तं दृष्ट्वा प्रतीच्यां ददृशुर्जनाः
024a उदीच्यां चैनमालोक्य दक्षिणस्यां पुनः प्रभो
024c एवं स समरे वीरो गाङ्गेयः प्रत्यदृश्यत
025a न चैनं पाण्डवेयानां कश्चिच्छक्नोति वीक्षितुम्
025c विशिखानेव पश्यन्ति भीष्मचापच्युतान्बहून्
026a कुर्वाणं समरे कर्म सूदयानं च वाहिनीम्
026c व्याक्रोशन्त रणे तत्र वीरा बहुविधं बहु
026e अमानुषेण रूपेण चरन्तं पितरं तव
027a शलभा इव राजानः पतन्ति विधिचोदिताः
027c भीष्माग्निमभि सङ्क्रुद्धं विनाशाय सहस्रशः
028a न हि मोघः शरः कश्चिदासीद्भीष्मस्य संयुगे
028c नरनागाश्वकायेषु बहुत्वाल्लघुवेधिनः
029a भिनत्त्येकेन बाणेन सुमुक्तेन पतत्रिणा
029c गजकङ्कटसन्नाहं वज्रेणेवाचलोत्तमम्
030a द्वौ त्रीनपि गजारोहान्पिण्डितान्वर्मितानपि
030c नाराचेन सुतीक्ष्णेन निजघान पिता तव
031a यो यो भीष्मं नरव्याघ्रमभ्येति युधि कश्चन
031c मुहूर्तदृष्टः स मया पातितो भुवि दृश्यते
032a एवं सा धर्मराजस्य वध्यमाना महाचमूः
032c भीष्मेणातुलवीर्येण व्यशीर्यत सहस्रधा
033a प्रकीर्यत महासेना शरवर्षाभितापिता
033c पश्यतो वासुदेवस्य पार्थस्य च महात्मनः
034a यतमानापि ते वीरा द्रवमाणान्महारथान्
034c नाशक्नुवन्वारयितुं भीष्मबाणप्रपीडिताः
035a महेन्द्रसमवीर्येण वध्यमाना महाचमूः
035c अभज्यत महाराज न च द्वौ सह धावतः
036a आविद्धनरनागाश्वं पतितध्वजकूबरम्
036c अनीकं पाण्डुपुत्राणां हाहाभूतमचेतनम्
037a जघानात्र पिता पुत्रं पुत्रश्च पितरं तथा
037c प्रियं सखायं चाक्रन्दे सखा दैवबलात्कृतः
038a विमुच्य कवचानन्ये पाण्डुपुत्रस्य सैनिकाः
038c प्रकीर्य केशान्धावन्तः प्रत्यदृश्यन्त भारत
039a तद्गोकुलमिवोद्भ्रान्तमुद्भ्रान्तरथयूथपम्
039c ददृशे पाण्डुपुत्रस्य सैन्यमार्तस्वरं तदा
040a प्रभज्यमानं तत्सैन्यं दृष्ट्वा देवकिनन्दनः
040c उवाच पार्थं बीभत्सुं निगृह्य रथमुत्तमम्
041a अयं स कालः सम्प्राप्तः पार्थ यः काङ्क्षितस्त्वया
041c प्रहरास्मै नरव्याघ्र न चेन्मोहाद्विमुह्यसे
042a यत्त्वया कथितं वीर पुरा राज्ञां समागमे
042c भीष्मद्रोणमुखान्सर्वान्धार्तराष्ट्रस्य सैनिकान्
043a सानुबन्धान्हनिष्यामि ये मां योत्स्यन्ति संयुगे
043c इति तत्कुरु कौन्तेय सत्यं वाक्यमरिन्दम
044a बीभत्सो पश्य सैन्यं स्वं भज्यमानं समन्ततः
044c द्रवतश्च महीपालान्सर्वान्यौधिष्ठिरे बले
045a दृष्ट्वा हि समरे भीष्मं व्यात्ताननमिवान्तकम्
045c भयार्ताः सम्प्रणश्यन्ति सिंहं क्षुद्रमृगा इव
046a एवमुक्तः प्रत्युवाच वासुदेवं धनञ्जयः
046c चोदयाश्वान्यतो भीष्मो विगाह्यैतद्बलार्णवम्
047a ततोऽश्वान्रजतप्रख्यांश्चोदयामास माधवः
047c यतो भीष्मरथो राजन्दुष्प्रेक्ष्यो रश्मिमानिव
048a ततस्तत्पुनरावृत्तं युधिष्ठिरबलं महत्
048c दृष्ट्वा पार्थं महाबाहुं भीष्मायोद्यन्तमाहवे
049a ततो भीष्मः कुरुश्रेष्ठः सिंहवद्विनदन्मुहुः
049c धनञ्जयरथं तूर्णं शरवर्षैरवाकिरत्
050a क्षणेन स रथस्तस्य सहयः सहसारथिः
050c शरवर्षेण महता सञ्छन्नो न प्रकाशते
051a वासुदेवस्त्वसम्भ्रान्तो धैर्यमास्थाय सत्त्ववान्
051c चोदयामास तानश्वान्वितुन्नान्भीष्मसायकैः
052a ततः पार्थो धनुर्गृह्य दिव्यं जलदनिस्वनम्
052c पातयामास भीष्मस्य धनुश्छित्त्वा त्रिभिः शरैः
053a स च्छिन्नधन्वा कौरव्यः पुनरन्यन्महद्धनुः
053c निमेषान्तरमात्रेण सज्यं चक्रे पिता तव
054a विचकर्ष ततो दोर्भ्यां धनुर्जलदनिस्वनम्
054c अथास्य तदपि क्रुद्धश्चिच्छेद धनुरर्जुनः
055a तस्य तत्पूजयामास लाघवं शन्तनोः सुतः
055c साधु पार्थ महाबाहो साधु भो पाण्डुनन्दन
056a त्वय्येवैतद्युक्तरूपं महत्कर्म धनञ्जय
056c प्रीतोऽस्मि सुदृढं पुत्र कुरु युद्धं मया सह
057a इति पार्थं प्रशस्याथ प्रगृह्यान्यन्महद्धनुः
057c मुमोच समरे वीरः शरान्पार्थरथं प्रति
058a अदर्शयद्वासुदेवो हययाने परं बलम्
058c मोघान्कुर्वञ्शरांस्तस्य मण्डलान्यचरल्लघु
059a तथापि भीष्मः सुदृढं वासुदेवधनञ्जयौ
059c विव्याध निशितैर्बाणैः सर्वगात्रेषु मारिष
060a शुशुभाते नरव्याघ्रौ तौ भीष्मशरविक्षतौ
060c गोवृषाविव नर्दन्तौ विषाणोल्लिखिताङ्कितौ
061a पुनश्चापि सुसङ्क्रुद्धः शरैः सन्नतपर्वभिः
061c कृष्णयोर्युधि संरब्धो भीष्मो व्यावारयद्दिशः
062a वार्ष्णेयं च शरैस्तीक्ष्णैः कम्पयामास रोषितः
062c मुहुरभ्युत्स्मयन्भीष्मः प्रहस्य स्वनवत्तदा
063a ततः कृष्णस्तु समरे दृष्ट्वा भीष्मपराक्रमम्
063c सम्प्रेक्ष्य च महाबाहुः पार्थस्य मृदुयुद्धताम्
064a भीष्मं च शरवर्षाणि सृजन्तमनिशं युधि
064c प्रतपन्तमिवादित्यं मध्यमासाद्य सेनयोः
065a वरान्वरान्विनिघ्नन्तं पाण्डुपुत्रस्य सैनिकान्
065c युगान्तमिव कुर्वाणं भीष्मं यौधिष्ठिरे बले
066a अमृष्यमाणो भगवान्केशवः परवीरहा
066c अचिन्तयदमेयात्मा नास्ति यौधिष्ठिरं बलम्
067a एकाह्ना हि रणे भीष्मो नाशयेद्देवदानवान्
067c किमु पाण्डुसुतान्युद्धे सबलान्सपदानुगान्
068a द्रवते च महत्सैन्यं पाण्डवस्य महात्मनः
068c एते च कौरवास्तूर्णं प्रभग्नान्दृश्य सोमकान्
068e आद्रवन्ति रणे हृष्टा हर्षयन्तः पितामहम्
069a सोऽहं भीष्मं निहन्म्यद्य पाण्डवार्थाय दंशितः
069c भारमेतं विनेष्यामि पाण्डवानां महात्मनाम्
070a अर्जुनोऽपि शरैस्तीक्ष्णैर्वध्यमानो हि संयुगे
070c कर्तव्यं नाभिजानाति रणे भीष्मस्य गौरवात्
071a तथा चिन्तयतस्तस्य भूय एव पितामहः
071c प्रेषयामास सङ्क्रुद्धः शरान्पार्थरथं प्रति
072a तेषां बहुत्वाद्धि भृशं शराणां दिशोऽथ सर्वाः पिहिता बभूवुः
072c न चान्तरिक्षं न दिशो न भूमिर्न भास्करोऽदृश्यत रश्मिमाली
072e ववुश्च वातास्तुमुलाः सधूमा दिशश्च सर्वाः क्षुभिता बभूवुः
073a द्रोणो विकर्णोऽथ जयद्रथश्च भूरिश्रवाः कृतवर्मा कृपश्च
073c श्रुतायुरम्बष्ठपतिश्च राजा विन्दानुविन्दौ च सुदक्षिणश्च
074a प्राच्याश्च सौवीरगणाश्च सर्वे वसातयः क्षुद्रकमालवाश्च
074c किरीटिनं त्वरमाणाभिसस्रुर्निदेशगाः शान्तनवस्य राज्ञः
075a तं वाजिपादातरथौघजालैरनेकसाहस्रशतैर्ददर्श
075c किरीटिनं सम्परिवार्यमाणं शिनेर्नप्ता वारणयूथपैश्च
076a ततस्तु दृष्ट्वार्जुनवासुदेवौ पदातिनागाश्वरथैः समन्तात्
076c अभिद्रुतौ शस्त्रभृतां वरिष्ठौ शिनिप्रवीरोऽभिससार तूर्णम्
077a स तान्यनीकानि महाधनुष्माञ्शिनिप्रवीरः सहसाभिपत्य
077c चकार साहाय्यमथार्जुनस्य विष्णुर्यथा वृत्रनिषूदनस्य
078a विशीर्णनागाश्वरथध्वजौघं भीष्मेण वित्रासितसर्वयोधम्
078c युधिष्ठिरानीकमभिद्रवन्तं प्रोवाच सन्दृश्य शिनिप्रवीरः
079a क्व क्षत्रिया यास्यथ नैष धर्मः सतां पुरस्तात्कथितः पुराणैः
079c मा स्वां प्रतिज्ञां जहत प्रवीराः स्वं वीरधर्मं परिपालयध्वम्
080a तान्वासवानन्तरजो निशम्य नरेन्द्रमुख्यान्द्रवतः समन्तात्
080c पार्थस्य दृष्ट्वा मृदुयुद्धतां च भीष्मं च सङ्ख्ये समुदीर्यमाणम्
081a अमृष्यमाणः स ततो महात्मा यशस्विनं सर्वदशार्हभर्ता
081c उवाच शैनेयमभिप्रशंसन्दृष्ट्वा कुरूनापततः समन्तात्
082a ये यान्ति यान्त्वेव शिनिप्रवीर येऽपि स्थिताः सात्वत तेऽपि यान्तु
082c भीष्मं रथात्पश्य निपात्यमानं द्रोणं च सङ्ख्ये सगणं मयाद्य
083a नासौ रथः सात्वत कौरवाणां क्रुद्धस्य मुच्येत रणेऽद्य कश्चित्
083c तस्मादहं गृह्य रथाङ्गमुग्रं प्राणं हरिष्यामि महाव्रतस्य
084a निहत्य भीष्मं सगणं तथाजौ द्रोणञ्च शैनेय रथप्रवीरम्
084c प्रीतिं करिष्यामि धनञ्जयस्य राज्ञश्च भीमस्य तथाश्विनोश्च
085a निहत्य सर्वान्धृतराष्ट्रपुत्रांस्तत्पक्षिणो ये च नरेन्द्रमुख्याः
085c राज्येन राजानमजातशत्रुं सम्पादयिष्याम्यहमद्य हृष्टः
086a ततः सुनाभं वसुदेवपुत्रः सूर्यप्रभं वज्रसमप्रभावम्
086c क्षुरान्तमुद्यम्य भुजेन चक्रं रथादवप्लुत्य विसृज्य वाहान्
087a सङ्कम्पयन्गां चरणैर्महात्मा वेगेन कृष्णः प्रससार भीष्मम्
087c मदान्धमाजौ समुदीर्णदर्पः सिंहो जिघांसन्निव वारणेन्द्रम्
088a सोऽभ्यद्रवद्भीष्ममनीकमध्ये क्रुद्धो महेन्द्रावरजः प्रमाथी
088c व्यालम्बिपीतान्तपटश्चकाशे घनो यथा खेऽचिरभापिनद्धः
089a सुदर्शनं चास्य रराज शौरेस्तच्चक्रपद्मं सुभुजोरुनालम्
089c यथादिपद्मं तरुणार्कवर्णं रराज नारायणनाभिजातम्
090a तत्कृष्णकोपोदयसूर्यबुद्धं क्षुरान्ततीक्ष्णाग्रसुजातपत्रम्
090c तस्यैव देहोरुसरःप्ररूढं रराज नारायणबाहुनालम्
091a तमात्तचक्रं प्रणदन्तमुच्चैः क्रुद्धं महेन्द्रावरजं समीक्ष्य
091c सर्वाणि भूतानि भृशं विनेदुः क्षयं कुरूणामिति चिन्तयित्वा
092a स वासुदेवः प्रगृहीतचक्रः संवर्तयिष्यन्निव जीवलोकम्
092c अभ्युत्पतल्ँलोकगुरुर्बभासे भूतानि धक्ष्यन्निव कालवह्निः
093a तमापतन्तं प्रगृहीतचक्रं समीक्ष्य देवं द्विपदां वरिष्ठम्
093c असम्भ्रमात्कार्मुकबाणपाणी रथे स्थितः शान्तनवोऽभ्युवाच
094a एह्येहि देवेश जगन्निवास नमोऽस्तु ते शार्ङ्गरथाङ्गपाणे
094c प्रसह्य मां पातय लोकनाथ रथोत्तमाद्भूतशरण्य सङ्ख्ये
095a त्वया हतस्येह ममाद्य कृष्ण श्रेयः परस्मिन्निह चैव लोके
095c सम्भावितोऽस्म्यन्धकवृष्णिनाथ लोकैस्त्रिभिर्वीर तवाभियानात्
096a रथादवप्लुत्य ततस्त्वरावान्पार्थोऽप्यनुद्रुत्य यदुप्रवीरम्
096c जग्राह पीनोत्तमलम्बबाहुं बाह्वोर्हरिं व्यायतपीनबाहुः
097a निगृह्यमाणश्च तदादिदेवो भृशं सरोषः किल नाम योगी
097c आदाय वेगेन जगाम विष्णुर्जिष्णुं महावात इवैकवृक्षम्
098a पार्थस्तु विष्टभ्य बलेन पादौ भीष्मान्तिकं तूर्णमभिद्रवन्तम्
098c बलान्निजग्राह किरीटमाली पदेऽथ राजन्दशमे कथञ्चित्
099a अवस्थितं च प्रणिपत्य कृष्णं प्रीतोऽर्जुनः काञ्चनचित्रमाली
099c उवाच कोपं प्रतिसंहरेति गतिर्भवान्केशव पाण्डवानाम्
100a न हास्यते कर्म यथाप्रतिज्ञं पुत्रैः शपे केशव सोदरैश्च
100c अन्तं करिष्यामि यथा कुरूणां त्वयाहमिन्द्रानुज सम्प्रयुक्तः
101a ततः प्रतिज्ञां समयं च तस्मै जनार्दनः प्रीतमना निशम्य
101c स्थितः प्रिये कौरवसत्तमस्य रथं सचक्रः पुनरारुरोह
102a स तानभीषून्पुनराददानः प्रगृह्य शङ्खं द्विषतां निहन्ता
102c विनादयामास ततो दिशश्च स पाञ्चजन्यस्य रवेण शौरिः
103a व्याविद्धनिष्काङ्गदकुण्डलं तं रजोविकीर्णाञ्चितपक्ष्मनेत्रम्
103c विशुद्धदंष्ट्रं प्रगृहीतशङ्खं विचुक्रुशुः प्रेक्ष्य कुरुप्रवीराः
104a मृदङ्गभेरीपटहप्रणादा नेमिस्वना दुन्दुभिनिस्वनाश्च
104c ससिंहनादाश्च बभूवुरुग्राः सर्वेष्वनीकेषु ततः कुरूणाम्
105a गाण्डीवघोषः स्तनयित्नुकल्पो जगाम पार्थस्य नभो दिशश्च
105c जग्मुश्च बाणा विमलाः प्रसन्नाः सर्वा दिशः पाण्डवचापमुक्ताः
106a तं कौरवाणामधिपो बलेन भीष्मेण भूरिश्रवसा च सार्धम्
106c अभ्युद्ययावुद्यतबाणपाणिः कक्षं दिधक्षन्निव धूमकेतुः
107a अथार्जुनाय प्रजहार भल्लान्भूरिश्रवाः सप्त सुवर्णपुङ्खान्
107c दुर्योधनस्तोमरमुग्रवेगं शल्यो गदां शान्तनवश्च शक्तिम्
108a स सप्तभिः सप्त शरप्रवेकान्संवार्य भूरिश्रवसा विसृष्टान्
108c शितेन दुर्योधनबाहुमुक्तं क्षुरेण तत्तोमरमुन्ममाथ
109a ततः शुभामापततीं स शक्तिं विद्युत्प्रभां शान्तनवेन मुक्ताम्
109c गदां च मद्राधिपबाहुमुक्तां द्वाभ्यां शराभ्यां निचकर्त वीरः
110a ततो भुजाभ्यां बलवद्विकृष्य चित्रं धनुर्गाण्डिवमप्रमेयम्
110c माहेन्द्रमस्त्रं विधिवत्सुघोरं प्रादुश्चकाराद्भुतमन्तरिक्षे
111a तेनोत्तमास्त्रेण ततो महात्मा सर्वाण्यनीकानि महाधनुष्मान्
111c शरौघजालैर्विमलाग्निवर्णैर्निवारयामास किरीटमाली
112a शिलीमुखाः पार्थधनुःप्रमुक्ता रथान्ध्वजाग्राणि धनूंषि बाहून्
112c निकृत्य देहान्विविशुः परेषां नरेन्द्रनागेन्द्रतुरङ्गमाणाम्
113a ततो दिशश्चानुदिशश्च पार्थः शरैः सुधारैर्निशितैर्वितत्य
113c गाण्डीवशब्देन मनांसि तेषां किरीटमाली व्यथयां चकार
114a तस्मिंस्तथा घोरतमे प्रवृत्ते शङ्खस्वना दुन्दुभिनिस्वनाश्च
114c अन्तर्हिता गाण्डिवनिस्वनेन भभूवुरुग्राश्च रणप्रणादाः
115a गाण्डीवशब्दं तमथो विदित्वा विराटराजप्रमुखा नृवीराः
115c पाञ्चालराजो द्रुपदश्च वीरस्तं देशमाजग्मुरदीनसत्त्वाः
116a सर्वाणि सैन्यानि तु तावकानि यतो यतो गाण्डिवजः प्रणादः
116c ततस्ततः सन्नतिमेव जग्मुर्न तं प्रतीपोऽभिससार कश्चित्
117a तस्मिन्सुघोरे नृपसम्प्रहारे हताः प्रवीराः सरथाः ससूताः
117c गजाश्च नाराचनिपाततप्ता महापताकाः शुभरुक्मकक्ष्याः
118a परीतसत्त्वाः सहसा निपेतुः किरीटिना भिन्नतनुत्रकायाः
118c दृढाहताः पत्रिभिरुग्रवेगैः पार्थेन भल्लैर्निशितैः शिताग्रैः
119a निकृत्तयन्त्रा निहतेन्द्रकीला ध्वजा महान्तो ध्वजिनीमुखेषु
119c पदातिसङ्घाश्च रथाश्च सङ्ख्ये हयाश्च नागाश्च धनञ्जयेन
120a बाणाहतास्तूर्णमपेतसत्त्वा विष्टभ्य गात्राणि निपेतुरुर्व्याम्
120c ऐन्द्रेण तेनास्त्रवरेण राजन्महाहवे भिन्नतनुत्रदेहाः
121a ततः शरौघैर्निशितैः किरीटिना नृदेहशस्त्रक्षतलोहितोदा
121c नदी सुघोरा नरदेहफेना प्रवर्तिता तत्र रणाजिरे वै
122a वेगेन सातीव पृथुप्रवाहा प्रसुस्रुता भैरवारावरूपा
122c परेतनागाश्वशरीररोधा नरान्त्रमज्जाभृतमांसपङ्का
123a प्रभूतरक्षोगणभूतसेविता शिरःकपालाकुलकेशशाद्वला
123c शरीरसङ्घातसहस्रवाहिनी विशीर्णनानाकवचोर्मिसङ्कुला
124a नराश्वनागास्थिनिकृत्तशर्करा विनाशपातालवती भयावहा
124c तां कङ्कमालावृतगृध्रकह्वैः क्रव्यादसङ्घैश्च तरक्षुभिश्च
125a उपेतकूलां ददृशुः समन्तात्क्रूरां महावैतरणीप्रकाशाम्
125c प्रवर्तितामर्जुनबाणसङ्घैर्मेदोवसासृक्प्रवहां सुभीमाम्
126a ते चेदिपाञ्चालकरूषमत्स्याः पार्थाश्च सर्वे सहिताः प्रणेदुः
126c वित्रास्य सेनां ध्वजिनीपतीनां सिंहो मृगाणामिव यूथसङ्घान्
126e विनेदतुस्तावतिहर्षयुक्तौ गाण्डीवधन्वा च जनार्दनश्च
127a ततो रविं संहृतरश्मिजालं दृष्ट्वा भृशं शस्त्रपरिक्षताङ्गाः
127c तदैन्द्रमस्त्रं विततं सुघोरमसह्यमुद्वीक्ष्य युगान्तकल्पम्
128a अथापयानं कुरवः सभीष्माः सद्रोणदुर्योधनबाह्लिकाश्च
128c चक्रुर्निशां सन्धिगतां समीक्ष्य विभावसोर्लोहितराजियुक्ताम्
129a अवाप्य कीर्तिं च यशश्च लोके विजित्य शत्रूंश्च धनञ्जयोऽपि
129c ययौ नरेन्द्रैः सह सोदरैश्च समाप्तकर्मा शिबिरं निशायाम्
129e ततः प्रजज्ञे तुमुलः कुरूणां निशामुखे घोरतरः प्रणादः
130a रणे रथानामयुतं निहत्य हता गजाः सप्तशतार्जुनेन
130c प्राच्याश्च सौवीरगणाश्च सर्वे निपातिताः क्षुद्रकमालवाश्च
130e महत्कृतं कर्म धनञ्जयेन कर्तुं यथा नार्हति कश्चिदन्यः
131a श्रुतायुरम्बष्ठपतिश्च राजा तथैव दुर्मर्षणचित्रसेनौ
131c द्रोणः कृपः सैन्धवबाह्लिकौ च भूरिश्रवाः शल्यशलौ च राजन्
131e स्वबाहुवीर्येण जिताः सभीष्माः किरीटिना लोकमहारथेन
132a इति ब्रुवन्तः शिबिराणि जग्मुः सर्वे गणा भारत ये त्वदीयाः
132c उल्कासहस्रैश्च सुसम्प्रदीप्तैर्विभ्राजमानैश्च तथा प्रदीपैः
132e किरीटिवित्रासितसर्वयोधा चक्रे निवेशं ध्वजिनी कुरूणाम्

