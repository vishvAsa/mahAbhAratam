001  धृतराष्ट्र उवाच
001a एवं व्यूढेष्वनीकेषु मामकेष्वितरेषु च
001c कथं प्रहरतां श्रेष्ठाः सम्प्रहारं प्रचक्रिरे
002  सञ्जय उवाच
002a समं व्यूढेष्वनीकेषु सन्नद्धा रुचिरध्वजाः
002c अपारमिव सन्दृश्य सागरप्रतिमं बलम्
003a तेषां मध्ये स्थितो राजा पुत्रो दुर्योधनस्तव
003c अब्रवीत्तावकान्सर्वान्युध्यध्वमिति दंशिताः
004a ते मनः क्रूरमास्थाय समभित्यक्तजीविताः
004c पाण्डवानभ्यवर्तन्त सर्व एवोच्छ्रितध्वजाः
005a ततो युद्धं समभवत्तुमुलं लोमहर्षणम्
005c तावकानां परेषां च व्यतिषक्तरथद्विपम्
006a मुक्तास्तु रथिभिर्बाणा रुक्मपुङ्खाः सुतेजनाः
006c सन्निपेतुरकुण्ठाग्रा नागेषु च हयेषु च
007a तथा प्रवृत्ते सङ्ग्रामे धनुरुद्यम्य दंशितः
007c अभिपत्य महाबाहुर्भीष्मो भीमपराक्रमः
008a सौभद्रे भीमसेने च शैनेये च महारथे
008c केकये च विराटे च धृष्टद्युम्ने च पार्षते
009a एतेषु नरवीरेषु चेदिमत्स्येषु चाभितः
009c ववर्ष शरवर्षाणि वृद्धः कुरुपितामहः
010a प्राकम्पत महाव्यूहस्तस्मिन्वीरसमागमे
010c सर्वेषामेव सैन्यानामासीद्व्यतिकरो महान्
011a सादितध्वजनागाश्च हतप्रवरवाजिनः
011c विप्रयातरथानीकाः समपद्यन्त पाण्डवाः
012a अर्जुनस्तु नरव्याघ्रो दृष्ट्वा भीष्मं महारथम्
012c वार्ष्णेयमब्रवीत्क्रुद्धो याहि यत्र पितामहः
013a एष भीष्मः सुसङ्क्रुद्धो वार्ष्णेय मम वाहिनीम्
013c नाशयिष्यति सुव्यक्तं दुर्योधनहिते रतः
014a एष द्रोणः कृपः शल्यो विकर्णश्च जनार्दन
014c धार्तराष्ट्राश्च सहिता दुर्योधनपुरोगमाः
015a पाञ्चालान्निहनिष्यन्ति रक्षिता दृढधन्वना
015c सोऽहं भीष्मं गमिष्यामि सैन्यहेतोर्जनार्दन
016a तमब्रवीद्वासुदेवो यत्तो भव धनञ्जय
016c एष त्वा प्रापये वीर पितामहरथं प्रति
017a एवमुक्त्वा ततः शौरी रथं तं लोकविश्रुतम्
017c प्रापयामास भीष्माय रथं प्रति जनेश्वर
018a चञ्चद्बहुपताकेन बलाकावर्णवाजिना
018c समुच्छ्रितमहाभीमनदद्वानरकेतुना
018e महता मेघनादेन रथेनादित्यवर्चसा
019a विनिघ्नन्कौरवानीकं शूरसेनांश्च पाण्डवः
019c आयाच्छरान्नुदञ्शीघ्रं सुहृच्छोषविनाशनः
020a तमापतन्तं वेगेन प्रभिन्नमिव वारणम्
020c त्रासयानं रणे शूरान्पातयन्तं च सायकैः
021a सैन्धवप्रमुखैर्गुप्तः प्राच्यसौवीरकेकयैः
021c सहसा प्रत्युदीयाय भीष्मः शान्तनवोऽर्जुनम्
022a को हि गाण्डीवधन्वानमन्यः कुरुपितामहात्
022c द्रोणवैकर्तनाभ्यां वा रथः संयातुमर्हति
023a ततो भीष्मो महाराज कौरवाणां पितामहः
023c अर्जुनं सप्तसप्तत्या नाराचानां समावृणोत्
024a द्रोणश्च पञ्चविंशत्या कृपः पञ्चाशता शरैः
024c दुर्योधनश्चतुःषष्ट्या शल्यश्च नवभिः शरैः
025a सैन्धवो नवभिश्चापि शकुनिश्चापि पञ्चभिः
025c विकर्णो दशभिर्भल्लै राजन्विव्याध पाण्डवम्
026a स तैर्विद्धो महेष्वासः समन्तान्निशितैः शरैः
026c न विव्यथे महाबाहुर्भिद्यमान इवाचलः
027a स भीष्मं पञ्चविंशत्या कृपं च नवभिः शरैः
027c द्रोणं षष्ट्या नरव्याघ्रो विकर्णञ्च त्रिभिः शरैः
028a आर्तायनिं त्रिभिर्बाणै राजानं चापि पञ्चभिः
028c प्रत्यविध्यदमेयात्मा किरीटी भरतर्षभ
029a तं सात्यकिर्विराटश्च धृष्टद्युम्नश्च पार्षतः
029c द्रौपदेयाभिमन्युश्च परिवव्रुर्धनञ्जयम्
030a ततो द्रोणं महेष्वासं गाङ्गेयस्य प्रिये रतम्
030c अभ्यवर्षत पाञ्चाल्यः संयुक्तः सह सोमकैः
031a भीष्मस्तु रथिनां श्रेष्ठस्तूर्णं विव्याध पाण्डवम्
031c अशीत्या निशितैर्बाणैस्ततोऽक्रोशन्त तावकाः
032a तेषां तु निनदं श्रुत्वा प्रहृष्टानां प्रहृष्टवत्
032c प्रविवेश ततो मध्यं रथसिंहः प्रतापवान्
033a तेषां तु रथसिंहानां मध्यं प्राप्य धनञ्जयः
033c चिक्रीड धनुषा राजल्ँलक्ष्यं कृत्वा महारथान्
034a ततो दुर्योधनो राजा भीष्ममाह जनेश्वरः
034c पीड्यमानं स्वकं सैन्यं दृष्ट्वा पार्थेन संयुगे
035a एष पाण्डुसुतस्तात कृष्णेन सहितो बली
035c यततां सर्वसैन्यानां मूलं नः परिकृन्तति
035e त्वयि जीवति गाङ्गेये द्रोणे च रथिनां वरे
036a त्वत्कृते ह्येष कर्णोऽपि न्यस्तशस्त्रो महारथः
036c न युध्यति रणे पार्थं हितकामः सदा मम
037a स तथा कुरु गाङ्गेय यथा हन्येत फल्गुनः
037c एवमुक्तस्ततो राजन्पिता देवव्रतस्तव
037e धिक्क्षत्रधर्ममित्युक्त्वा ययौ पार्थरथं प्रति
038a उभौ श्वेतहयौ राजन्संसक्तौ दृश्य पार्थिवाः
038c सिंहनादान्भृशं चक्रुः शङ्खशब्दांश्च भारत
039a द्रौणिर्दुर्योधनश्चैव विकर्णश्च तवात्मजः
039c परिवार्य रणे भीष्मं स्थिता युद्धाय मारिष
040a तथैव पाण्डवाः सर्वे परिवार्य धनञ्जयम्
040c स्थिता युद्धाय महते ततो युद्धमवर्तत
041a गाङ्गेयस्तु रणे पार्थमानर्छन्नवभिः शरैः
041c तमर्जुनः प्रत्यविध्यद्दशभिर्मर्मवेधिभिः
042a ततः शरसहस्रेण सुप्रयुक्तेन पाण्डवः
042c अर्जुनः समरश्लाघी भीष्मस्यावारयद्दिशः
043a शरजालं ततस्तत्तु शरजालेन कौरव
043c वारयामास पार्थस्य भीष्मः शान्तनवस्तथा
044a उभौ परमसंहृष्टावुभौ युद्धाभिनन्दिनौ
044c निर्विशेषमयुध्येतां कृतप्रतिकृतैषिणौ
045a भीष्मचापविमुक्तानि शरजालानि सङ्घशः
045c शीर्यमाणान्यदृश्यन्त भिन्नान्यर्जुनसायकैः
046a तथैवार्जुनमुक्तानि शरजालानि भागशः
046c गाङ्गेयशरनुन्नानि न्यपतन्त महीतले
047a अर्जुनः पञ्चविंशत्या भीष्ममार्च्छच्छितैः शरैः
047c भीष्मोऽपि समरे पार्थं विव्याध त्रिंशता शरैः
048a अन्योन्यस्य हयान्विद्ध्वा ध्वजौ च सुमहाबलौ
048c रथेषां रथचक्रे च चिक्रीडतुररिन्दमौ
049a ततः क्रुद्धो महाराज भीष्मः प्रहरतां वरः
049c वासुदेवं त्रिभिर्बाणैराजघान स्तनान्तरे
050a भीष्मचापच्युतैर्बाणैर्निर्विद्धो मधुसूदनः
050c विरराज रणे राजन्सपुष्प इव किंशुकः
051a ततोऽर्जुनो भृशं क्रुद्धो निर्विद्धं प्रेक्ष्य माधवम्
051c गाङ्गेयसारथिं सङ्ख्ये निर्बिभेद त्रिभिः शरैः
052a यतमानौ तु तौ वीरावन्योन्यस्य वधं प्रति
052c नाशक्नुतां तदान्योन्यमभिसन्धातुमाहवे
053a मण्डलानि विचित्राणि गतप्रत्यागतानि च
053c अदर्शयेतां बहुधा सूतसामर्थ्यलाघवात्
054a अन्तरं च प्रहारेषु तर्कयन्तौ महारथौ
054c राजन्नन्तरमार्गस्थौ स्थितावास्तां मुहुर्मुहुः
055a उभौ सिंहरवोन्मिश्रं शङ्खशब्दं प्रचक्रतुः
055c तथैव चापनिर्घोषं चक्रतुस्तौ महारथौ
056a तयोः शङ्खप्रणादेन रथनेमिस्वनेन च
056c दारिता सहसा भूमिश्चकम्प च ननाद च
057a न तयोरन्तरं कश्चिद्ददृशे भरतर्षभ
057c बलिनौ समरे शूरावन्योन्यसदृशावुभौ
058a चिह्नमात्रेण भीष्मं तु प्रजज्ञुस्तत्र कौरवाः
058c तथा पाण्डुसुताः पार्थं चिह्नमात्रेण जज्ञिरे
059a तयोर्नृवरयो राजन्दृश्य तादृक्पराक्रमम्
059c विस्मयं सर्वभूतानि जग्मुर्भारत संयुगे
060a न तयोर्विवरं कश्चिद्रणे पश्यति भारत
060c धर्मे स्थितस्य हि यथा न कश्चिद्वृजिनं क्वचित्
061a उभौ हि शरजालेन तावदृश्यौ बभूवतुः
061c प्रकाशौ च पुनस्तूर्णं बभूवतुरुभौ रणे
062a तत्र देवाः सगन्धर्वाश्चारणाश्च सहर्षिभिः
062c अन्योन्यं प्रत्यभाषन्त तयोर्दृष्ट्वा पराक्रमम्
063a न शक्यौ युधि संरब्धौ जेतुमेतौ महारथौ
063c सदेवासुरगन्धर्वैर्लोकैरपि कथञ्चन
064a आश्चर्यभूतं लोकेषु युद्धमेतन्महाद्भुतम्
064c नैतादृशानि युद्धानि भविष्यन्ति कथञ्चन
065a नापि शक्यो रणे जेतुं भीष्मः पार्थेन धीमता
065c सधनुश्च रथस्थश्च प्रवपन्सायकान्रणे
066a तथैव पाण्डवं युद्धे देवैरपि दुरासदम्
066c न विजेतुं रणे भीष्म उत्सहेत धनुर्धरम्
067a इति स्म वाचः श्रूयन्ते प्रोच्चरन्त्यस्ततस्ततः
067c गाङ्गेयार्जुनयोः सङ्ख्ये स्तवयुक्ता विशाम्पते
068a त्वदीयास्तु ततो योधाः पाण्डवेयाश्च भारत
068c अन्योन्यं समरे जघ्नुस्तयोस्तत्र पराक्रमे
069a शितधारैस्तथा खड्गैर्विमलैश्च परश्वधैः
069c शरैरन्यैश्च बहुभिः शस्त्रैर्नानाविधैर्युधि
069e उभयोः सेनयोर्वीरा न्यकृन्तन्त परस्परम्
070a वर्तमाने तथा घोरे तस्मिन्युद्धे सुदारुणे
070c द्रोणपाञ्चाल्ययो राजन्महानासीत्समागमः

