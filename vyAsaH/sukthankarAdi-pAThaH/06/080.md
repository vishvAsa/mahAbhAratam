001  सञ्जय उवाच
001a ततो युधिष्ठिरो राजा मध्यं प्राप्ते दिवाकरे
001c श्रुतायुषमभिप्रेक्ष्य चोदयामास वाजिनः
002a अभ्यधावत्ततो राजा श्रुतायुषमरिन्दमम्
002c विनिघ्नन्सायकैस्तीक्ष्णैर्नवभिर्नतपर्वभिः
003a स संवार्य रणे राजा प्रेषितान्धर्मसूनुना
003c शरान्सप्त महेष्वासः कौन्तेयाय समर्पयत्
004a ते तस्य कवचं भित्त्वा पपुः शोणितमाहवे
004c असूनिव विचिन्वन्तो देहे तस्य महात्मनः
005a पाण्डवस्तु भृशं विद्धस्तेन राज्ञा महात्मना
005c रणे वराहकर्णेन राजानं हृदि विव्यधे
006a अथापरेण भल्लेन केतुं तस्य महात्मनः
006c रथश्रेष्ठो रथात्तूर्णं भूमौ पार्थो न्यपातयत्
007a केतुं निपतितं दृष्ट्वा श्रुतायुः स तु पार्थिवः
007c पाण्डवं विशिखैस्तीक्ष्णै राजन्विव्याध सप्तभिः
008a ततः क्रोधात्प्रजज्वाल धर्मपुत्रो युधिष्ठिरः
008c यथा युगान्ते भूतानि धक्ष्यन्निव हुताशनः
009a क्रुद्धं तु पाण्डवं दृष्ट्वा देवगन्धर्वराक्षसाः
009c प्रविव्यथुर्महाराज व्याकुलं चाप्यभूज्जगत्
010a सर्वेषां चैव भूतानामिदमासीन्मनोगतम्
010c त्रील्ँलोकानद्य सङ्क्रुद्धो नृपोऽयं धक्ष्यतीति वै
011a ऋषयश्चैव देवाश्च चक्रुः स्वस्त्ययनं महत्
011c लोकानां नृप शान्त्यर्थं क्रोधिते पाण्डवे तदा
012a स च क्रोधसमाविष्टः सृक्किणी परिलेलिहन्
012c दधारात्मवपुर्घोरं युगान्तादित्यसन्निभम्
013a ततः सर्वाणि सैन्यानि तावकानि विशाम्पते
013c निराशान्यभवंस्तत्र जीवितं प्रति भारत
014a स तु धैर्येण तं कोपं सन्निवार्य महायशाः
014c श्रुतायुषः प्रचिच्छेद मुष्टिदेशे महद्धनुः
015a अथैनं छिन्नधन्वानं नाराचेन स्तनान्तरे
015c निर्बिभेद रणे राजा सर्वसैन्यस्य पश्यतः
016a सत्वरं चरणे राजंस्तस्य वाहान्महात्मनः
016c निजघान शरैः क्षिप्रं सूतञ्च सुमहाबलः
017a हताश्वं तु रथं त्यक्त्वा दृष्ट्वा राज्ञस्तु पौरुषम्
017c विप्रदुद्राव वेगेन श्रुतायुः समरे तदा
018a तस्मिञ्जिते महेष्वासे धर्मपुत्रेण संयुगे
018c दुर्योधनबलं राजन्सर्वमासीत्पराङ्मुखम्
019a एतत्कृत्वा महाराज धर्मपुत्रो युधिष्ठिरः
019c व्यात्ताननो यथा कालस्तव सैन्यं जघान ह
020a चेकितानस्तु वार्ष्णेयो गौतमं रथिनां वरम्
020c प्रेक्षतां सर्वसैन्यानां छादयामास सायकैः
021a सन्निवार्य शरांस्तांस्तु कृपः शारद्वतो युधि
021c चेकितानं रणे यत्तं राजन्विव्याध पत्रिभिः
022a अथापरेण भल्लेन धनुश्चिच्छेद मारिष
022c सारथिं चास्य समरे क्षिप्रहस्तो न्यपातयत्
022e हयांश्चास्यावधीद्राजन्नुभौ च पार्ष्णिसारथी
023a सोऽवप्लुत्य रथात्तूर्णं गदां जग्राह सात्वतः
023c स तया वीरघातिन्या गदया गदिनां वरः
023e गौतमस्य हयान्हत्वा सारथिं च न्यपातयत्
024a भूमिष्ठो गौतमस्तस्य शरांश्चिक्षेप षोडश
024c ते शराः सात्वतं भित्त्वा प्राविशन्त धरातलम्
025a चेकितानस्ततः क्रुद्धः पुनश्चिक्षेप तां गदाम्
025c गौतमस्य वधाकाङ्क्षी वृत्रस्येव पुरन्दरः
026a तामापतन्तीं विमलामश्मगर्भां महागदाम्
026c शरैरनेकसाहस्रैर्वारयामास गौतमः
027a चेकितानस्ततः खड्गं कोशादुद्धृत्य भारत
027c लाघवं परमास्थाय गौतमं समुपाद्रवत्
028a गौतमोऽपि धनुस्त्यक्त्वा प्रगृह्यासिं सुसंशितम्
028c वेगेन महता राजंश्चेकितानमुपाद्रवत्
029a तावुभौ बलसम्पन्नौ निस्त्रिंशवरधारिणौ
029c निस्त्रिंशाभ्यां सुतीक्ष्णाभ्यामन्योन्यं सन्ततक्षतुः
030a निस्त्रिंशवेगाभिहतौ ततस्तौ पुरुषर्षभौ
030c धरणीं समनुप्राप्तौ सर्वभूतनिषेविताम्
030e मूर्छयाभिपरीताङ्गौ व्यायामेन च मोहितौ
031a ततोऽभ्यधावद्वेगेन करकर्षः सुहृत्तया
031c चेकितानं तथाभूतं दृष्ट्वा समरदुर्मदम्
031e रथमारोपयच्चैनं सर्वसैन्यस्य पश्यतः
032a तथैव शकुनिः शूरः स्यालस्तव विशाम्पते
032c आरोपयद्रथं तूर्णं गौतमं रथिनां वरम्
033a सौमदत्तिं तथा क्रुद्धो धृष्टकेतुर्महाबलः
033c नवत्या सायकैः क्षिप्रं राजन्विव्याध वक्षसि
034a सौमदत्तिरुरःस्थैस्तैर्भृशं बाणैरशोभत
034c मध्यन्दिने महाराज रश्मिभिस्तपनो यथा
035a भूरिश्रवास्तु समरे धृष्टकेतुं महारथम्
035c हतसूतहयं चक्रे विरथं सायकोत्तमैः
036a विरथं चैनमालोक्य हताश्वं हतसारथिम्
036c महता शरवर्षेण छादयामास संयुगे
037a स च तं रथमुत्सृज्य धृष्टकेतुर्महामनाः
037c आरुरोह ततो यानं शतानीकस्य मारिष
038a चित्रसेनो विकर्णश्च राजन्दुर्मर्षणस्तथा
038c रथिनो हेमसन्नाहाः सौभद्रमभिदुद्रुवुः
039a अभिमन्योस्ततस्तैस्तु घोरं युद्धमवर्तत
039c शरीरस्य यथा राजन्वातपित्तकफैस्त्रिभिः
040a विरथांस्तव पुत्रांस्तु कृत्वा राजन्महाहवे
040c न जघान नरव्याघ्रः स्मरन्भीमवचस्तदा
041a ततो राज्ञां बहुशतैर्गजाश्वरथयायिभिः
041c संवृतं समरे भीष्मं देवैरपि दुरासदम्
042a प्रयान्तं शीघ्रमुद्वीक्ष्य परित्रातुं सुतांस्तव
042c अभिमन्युं समुद्दिश्य बालमेकं महारथम्
042e वासुदेवमुवाचेदं कौन्तेयः श्वेतवाहनः
043a चोदयाश्वान्हृषीकेश यत्रैते बहुला रथाः
043c एते हि बहवः शूराः कृतास्त्रा युद्धदुर्मदाः
043e यथा न हन्युर्नः सेनां तथा माधव चोदय
044a एवमुक्तः स वार्ष्णेयः कौन्तेयेनामितौजसा
044c रथं श्वेतहयैर्युक्तं प्रेषयामास संयुगे
045a निष्टानको महानासीत्तव सैन्यस्य मारिष
045c यदर्जुनो रणे क्रुद्धः संयातस्तावकान्प्रति
046a समासाद्य तु कौन्तेयो राज्ञस्तान्भीष्मरक्षिणः
046c सुशर्माणमथो राजन्निदं वचनमब्रवीत्
047a जानामि त्वां युधि श्रेष्ठमत्यन्तं पूर्ववैरिणम्
047c पर्यायस्याद्य सम्प्राप्तं फलं पश्य सुदारुणम्
047e अद्य ते दर्शयिष्यामि पूर्वप्रेतान्पितामहान्
048a एवं सञ्जल्पतस्तस्य बीभत्सोः शत्रुघातिनः
048c श्रुत्वापि परुषं वाक्यं सुशर्मा रथयूथपः
048e न चैनमब्रवीत्किञ्चिच्छुभं वा यदि वाशुभम्
049a अभि गत्वार्जुनं वीरं राजभिर्बहुभिर्वृतः
049c पुरस्तात्पृष्ठतश्चैव पार्श्वतश्चैव सर्वतः
050a परिवार्यार्जुनं सङ्ख्ये तव पुत्रैः सहानघ
050c शरैः सञ्छादयामास मेघैरिव दिवाकरम्
051a ततः प्रवृत्तः सुमहान्सङ्ग्रामः शोणितोदकः
051c तावकानां च समरे पाण्डवानां च भारत

