धृतराष्ट्र उवाच	001  
अर्जुने सैन्धवं प्राप्ते भारद्वाजेन संवृताः	001a  
पाञ्चालाः कुरुभिः सार्धं किमकुर्वत सञ्जय	001c  
सञ्जय उवाच	002  
अपराह्णे महाराज सङ्ग्रामे लोमहर्षणे	002a  
पाञ्चालानां कुरूणां च द्रोणे द्यूतमवर्तत	002c  
पाञ्चाला हि जिघांसन्तो द्रोणं संहृष्टचेतसः	003a  
अभ्यवर्षन्त गर्जन्तः शरवर्षाणि मारिष	003c  
ततः सुतुमुलस्तेषां सङ्ग्रामोऽवर्तताद्भुतः	004a  
पाञ्चालानां कुरूणां च घोरो देवासुरोपमः	004c  
सर्वे द्रोणरथं प्राप्य पाञ्चालाः पण्डवैः सह	005a  
तदनीकं बिभित्सन्तो महास्त्राणि व्यदर्शयन्	005c  
द्रोणस्य रथपर्यन्तं रथिनो रथमास्थिताः	006a  
कम्पयन्तोऽभ्यवर्तन्त वेगमास्थाय मध्यमम्	006c  
तमभ्यगाद्बृहत्क्षत्रः केकयानां महारथः	007a  
प्रवपन्निशितान्बाणान्महेन्द्राशनिसन्निभान्	007c  
तं तु प्रत्युदियाच्छीघ्रं क्षेमधूर्तिर्महायशाः	008a  
विमुञ्चन्निशितान्बाणाञ्शतशोऽथ सहस्रशः	008c  
धृष्टकेतुश्च चेदीनामृषभोऽतिबलोदितः	009a  
त्वरितोऽभ्यद्रवद्द्रोणं महेन्द्र इव शम्बरम्	009c  
तमापतन्तं सहसा व्यादितास्यमिवान्तकम्	010a  
वीरधन्वा महेष्वासस्त्वरमाणः समभ्ययात्	010c  
युधिष्ठिरं महाराज जिगीषुं समवस्थितम्	011a  
सहानीकं ततो द्रोणो न्यवारयत वीर्यवान्	011c  
नकुलं कुशलं युद्धे पराक्रान्तं पराक्रमी	012a  
अभ्यगच्छत्समायान्तं विकर्णस्ते सुतः प्रभो	012c  
सहदेवं तथायान्तं दुर्मुखः शत्रुकर्शनः	013a  
शरैरनेकसाहस्रैः समवाकिरदाशुगैः	013c  
सात्यकिं तु नरव्याघ्रं व्याघ्रदत्तस्त्ववारयत्	014a  
शरैः सुनिशितैस्तीक्ष्णैः कम्पयन्वै मुहुर्मुहुः	014c  
द्रौपदेयान्नरव्याघ्रान्मुञ्चतः सायकोत्तमान्	015a  
संरब्धान्रथिनां श्रेष्ठान्सौमदत्तिरवारयत्	015c  
भीमसेनं तथा क्रुद्धं भीमरूपो भयानकम्	016a  
प्रत्यवारयदायान्तमार्ष्यशृङ्गिर्महारथः	016c  
तयोः समभवद्युद्धं नरराक्षसयोर्मृधे	017a  
यादृगेव पुरा वृत्तं रामरावणयोर्नृप	017c  
ततो युधिष्ठिरो द्रोणं नवत्या नतपर्वणाम्	018a  
आजघ्ने भरतश्रेष्ठ सर्वमर्मसु भारत	018c  
तं द्रोणः पञ्चविंशत्या निजघान स्तनान्तरे	019a  
रोषितो भरतश्रेष्ठ कौन्तेयेन यशस्विना	019c  
भूय एव तु विंशत्या सायकानां समाचिनोत्	020a  
साश्वसूतध्वजं द्रोणः पश्यतां सर्वधन्विनाम्	020c  
ताञ्शरान्द्रोणमुक्तांस्तु शरवर्षेण पाण्डवः	021a  
अवारयत धर्मात्मा दर्शयन्पाणिलाघवम्	021c  
ततो द्रोणो भृशं क्रुद्धो धर्मराजस्य संयुगे	022a  
चिच्छेद सहसा धन्वी धनुस्तस्य महात्मनः	022c  
अथैनं छिन्नधन्वानं त्वरमाणो महारथः	023a  
शरैरनेकसाहस्रैः पुरयामास सर्वतः	023c  
अदृश्यं दृश्य राजानं भारद्वाजस्य सायकैः	024a  
सर्वभूतान्यमन्यन्त हतमेव युधिष्ठिरम्	024c  
केचिच्चैनममन्यन्त तथा वै विमुखीकृतम्	025a  
हृतो राजेति राजेन्द्र ब्राह्मणेन यशस्विना	025c  
स कृच्छ्रं परमं प्राप्तो धर्मराजो युधिष्ठिरः	026a  
त्यक्त्वा तत्कार्मुकं छिन्नं भारद्वाजेन संयुगे	026c  
आददेऽन्यद्धनुर्दिव्यं भारघ्नं वेगवत्तरम्	026e  
ततस्तान्सायकान्सर्वान्द्रोणमुक्तान्सहस्रशः	027a  
चिच्छेद समरे वीरस्तदद्भुतमिवाभवत्	027c  
छित्त्वा च ताञ्शरान्राजा क्रोधसंरक्तलोचनः	028a  
शक्तिं जग्राह समरे गिरीणामपि दारणीम्	028c  
स्वर्णदण्डां महाघोरामष्टघण्टां भयावहाम्	028e  
समुत्क्षिप्य च तां हृष्टो ननाद बलवद्बली	029a  
नादेन सर्वभूतानि त्रासयन्निव भारत	029c  
शक्तिं समुद्यतां दृष्ट्वा धर्मराजेन संयुगे	030a  
स्वस्ति द्रोणाय सहसा सर्वभूतान्यथाब्रुवन्	030c  
सा राजभुजनिर्मुक्ता निर्मुक्तोरगसन्निभा	031a  
प्रज्वालयन्ती गगनं दिशश्च विदिशस्तथा	031c  
द्रोणान्तिकमनुप्राप्ता दीप्तास्या पन्नगी यथा	031e  
तामापतन्तीं सहसा प्रेक्ष्य द्रोणो विशां पते	032a  
प्रादुश्चक्रे ततो ब्राह्ममस्त्रमस्त्रविदां वरः	032c  
तदस्त्रं भस्मसात्कृत्वा तां शक्तिं घोरदर्शनाम्	033a  
जगाम स्यन्दनं तूर्णं पाण्डवस्य यशस्विनः	033c  
ततो युधिष्ठिरो राजा द्रोणास्त्रं तत्समुद्यतम्	034a  
अशामयन्महाप्राज्ञो ब्रह्मास्त्रेणैव भारत	034c  
विव्याध च रणे द्रोणं पञ्चभिर्नतपर्वभिः	035a  
क्षुरप्रेण च तीक्ष्णेन चिच्छेदास्य महद्धनुः	035c  
तदपास्य धनुश्छिन्नं द्रोणः क्षत्रियमर्दनः	036a  
गदां चिक्षेप सहसा धर्मपुत्राय मारिष	036c  
तामापतन्तीं सहसा गदां दृष्ट्वा युधिष्ठिरः	037a  
गदामेवाग्रहीत्क्रुद्धश्चिक्षेप च परन्तपः	037c  
ते गदे सहसा मुक्ते समासाद्य परस्परम्	038a  
सङ्घर्षात्पावकं मुक्त्वा समेयातां महीतले	038c  
ततो द्रोणो भृशं क्रुद्धो धर्मराजस्य मारिष	039a  
चतुर्भिर्निशितैस्तीक्ष्णैर्हयाञ्जघ्ने शरोत्तमैः	039c  
धनुश्चैकेन बाणेन चिच्छेदेन्द्रध्वजोपमम्	040a  
केतुमेकेन चिच्छेद पाण्डवं चार्दयत्त्रिभिः	040c  
हताश्वात्तु रथात्तूर्णमवप्लुत्य युधिष्ठिरः	041a  
तस्थावूर्ध्वभुजो राजा व्यायुधो भरतर्षभ	041c  
विरथं तं समालोक्य व्यायुधं च विशेषतः	042a  
द्रोणो व्यमोहयच्छत्रून्सर्वसैन्यानि चाभिभो	042c  
मुञ्चन्निषुगणांस्तीक्ष्णाल्ँलघुहस्तो दृढव्रतः	043a  
अभिदुद्राव राजानं सिंहो मृगमिवोल्बणः	043c  
तमभिद्रुतमालोक्य द्रोणेनामित्रघातिना	044a  
हा हेति सहसा शब्दः पाण्डूनां समजायत	044c  
हृतो राजा हृतो राजा भारद्वाजेन मारिष	045a  
इत्यासीत्सुमहाञ्शब्दः पाण्डुसैन्यस्य सर्वतः	045c  
ततस्त्वरितमारुह्य सहदेवरथं नृपः	046a  
अपायाज्जवनैरश्वैः कुन्तीपुत्रो युधिष्ठिरः	046c  
