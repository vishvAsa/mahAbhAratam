सञ्जय उवाच	001  
द्रौपदेयान्महेष्वासान्सौमदत्तिर्महायशाः	001a  
एकैकं पञ्चभिर्विद्ध्वा पुनर्विव्याध सप्तभिः	001c  
ते पीडिता भृशं तेन रौद्रेण सहसा विभो	002a  
प्रमूढा नैव विविदुर्मृधे कृत्यं स्म किञ्चन	002c  
नाकुलिस्तु शतानीकः सौमदत्तिं नरर्षभम्	003a  
द्वाभ्यां विद्ध्वानदद्धृष्टः शराभ्यां शत्रुतापनः	003c  
तथेतरे रणे यत्तास्त्रिभिस्त्रिभिरजिह्मगैः	004a  
विव्यधुः समरे तूर्णं सौमदत्तिममर्षणम्	004c  
स तान्प्रति महाराज चिक्षिपे पञ्च सायकान्	005a  
एकैकं हृदि चाजघ्ने एकैकेन महायशाः	005c  
ततस्ते भ्रातरः पञ्च शरैर्विद्धा महात्मना	006a  
परिवार्य रथैर्वीरं विव्यधुः सायकैर्भृशम्	006c  
आर्जुनिस्तु हयांस्तस्य चतुर्भिर्निशितैः शरैः	007a  
प्रेषयामास सङ्क्रुद्धो यमस्य सदनं प्रति	007c  
भैमसेनिर्धनुश्छित्त्वा सौमदत्तेर्महात्मनः	008a  
ननाद बलवन्नादं विव्याध च शितैः शरैः	008c  
यौधिष्ठिरो ध्वजं तस्य छित्त्वा भूमावपातयत्	009a  
नाकुलिश्चाश्वयन्तारं रथनीडादपाहरत्	009c  
साहदेविस्तु तं ज्ञात्वा भ्रातृभिर्विमुखीकृतम्	010a  
क्षुरप्रेण शिरो राजन्निचकर्त महामनाः	010c  
तच्छिरो न्यपतद्भूमौ तपनीयविभूषितम्	011a  
भ्राजयन्तं रणोद्देशं बालसूर्यसमप्रभम्	011c  
सौमदत्तेः शिरो दृष्ट्वा निपतत्तन्महात्मनः	012a  
वित्रस्तास्तावका राजन्प्रदुद्रुवुरनेकधा	012c  
अलम्बुसस्तु समरे भीमसेनं महाबलम्	013a  
योधयामास सङ्क्रुद्धो लक्ष्मणं रावणिर्यथा	013c  
सम्प्रयुद्धौ रणे दृष्ट्वा तावुभौ नरराक्षसौ	014a  
विस्मयः सर्वभूतानां प्रहर्षश्चाभवत्तदा	014c  
आर्ष्यशृङ्गिं ततो भीमो नवभिर्निशितैः शरैः	015a  
विव्याध प्रहसन्राजन्राक्षसेन्द्रममर्षणम्	015c  
तद्रक्षः समरे विद्धं कृत्वा नादं भयावहम्	016a  
अभ्यद्रवत्ततो भीमं ये च तस्य पदानुगाः	016c  
स भीमं पञ्चभिर्विद्ध्वा शरैः सन्नतपर्वभिः	017a  
भीमानुगाञ्जघानाशु रथांस्त्रिंशदरिन्दमः	017c  
पुनश्चतुःशतान्हत्वा भीमं विव्याध पत्रिणा	017e  
सोऽतिविद्धस्तदा भीमो राक्षसेन महाबलः	018a  
निषसाद रथोपस्थे मूर्छयाभिपरिप्लुतः	018c  
प्रतिलभ्य ततः सञ्ज्ञां मारुतिः क्रोधमूर्छितः	019a  
विकृष्य कार्मुकं घोरं भारसाधनमुत्तमम्	019c  
अलम्बुसं शरैस्तीक्ष्णैरर्दयामास सर्वतः	019e  
स विद्धो बहुभिर्बाणैर्नीलाञ्जनचयोपमः	020a  
शुशुभे सर्वतो राजन्प्रदीप्त इव किंशुकः	020c  
स वध्यमानः समरे भीमचापच्युतैः शरैः	021a  
स्मरन्भ्रातृवधं चैव पाण्डवेन महात्मना	021c  
घोरं रूपमथो कृत्वा भीमसेनमभाषत	022a  
तिष्ठेदानीं रणे पार्थ पश्य मेऽद्य पराक्रमम्	022c  
बको नाम सुदुर्बुद्धे राक्षसप्रवरो बली	023a  
परोक्षं मम तद्वृत्तं यद्भ्राता मे हतस्त्वया	023c  
एवमुक्त्वा ततो भीममन्तर्धानगतस्तदा	024a  
महाता शरवर्षेण भृशं तं समवाकिरत्	024c  
भीमस्तु समरे राजन्नदृश्ये राक्षसे तदा	025a  
आकाशं पूरयामास शरैः सन्नतपर्वभिः	025c  
स वध्यमानो भीमेन निमेषाद्रथमास्थितः	026a  
जगाम धरणीं क्षुद्रः खं चैव सहसागमत्	026c  
उच्चावचानि रूपाणि चकार सुबहूनि च	027a  
उच्चावचास्तथा वाचो व्याजहार समन्ततः	027c  
तेन पाण्डवसैन्यानां मृदिता युधि वारणाः	028a  
हयाश्च बहवो राजन्पत्तयश्च तथा पुनः	028c  
रथेभ्यो रथिनः पेतुस्तस्य नुन्नाः स्म सायकैः	028e  
शोणितोदां रथावर्तां हस्तिग्राहसमाकुलाम्	029a  
छत्रहंसां कर्दमिनीं बाहुपन्नगसङ्कुलाम्	029c  
नदीं प्रवर्तयामास रक्षोगणसमाकुलाम्	030a  
वहन्तीं बहुधा राजंश्चेदिपाञ्चालसृञ्जयान्	030c  
तं तथा समरे राजन्विचरन्तमभीतवत्	031a  
पाण्डवा भृशसंविग्नाः प्रापश्यंस्तत्स्य विक्रमम्	031c  
तावकानां तु सैन्यानां प्रहर्षः समजायत	032a  
वादित्रनिनदश्चोग्रः सुमहाल्ँलोमहर्षणः	032c  
तं श्रुत्वा निनदं घोरं तव सैन्यस्य पाण्डवः	033a  
नामृष्यत यथा नागस्तलशब्दं समीरितम्	033c  
ततः क्रोधाभिताम्राक्षो निर्दहन्निव पावकः	034a  
सन्दधे त्वाष्ट्रमस्त्रं स स्वयं त्वष्टेव मारिष	034c  
ततः शरसहस्राणि प्रादुरासन्समन्ततः	035a  
तैः शरैस्तव सैन्यस्य विद्रावः सुमहानभूत्	035c  
तदस्त्रं प्रेषितं तेन भीमसेनेन संयुगे	036a  
राक्षसस्य महामायां हत्वा राक्षसमार्दयत्	036c  
स वध्यमानो बहुधा भीमसेनेन राक्षसः	037a  
सन्त्यज्य संयुगे भीमं द्रोणानीकमुपाद्रवत्	037c  
तस्मिंस्तु निर्जिते राजन्राक्षसेन्द्रे महात्मना	038a  
अनादयन्सिंहनादैः पाण्डवाः सर्वतोदिशम्	038c  
अपूजयन्मारुतिं च संहृष्टास्ते महाबलम्	039a  
प्रह्रादं समरे जित्वा यथा शक्रं मरुद्गणाः	039c  
