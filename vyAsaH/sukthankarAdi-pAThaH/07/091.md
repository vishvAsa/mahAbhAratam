सञ्जय उवाच	001  
शृणुष्वैकमना राजन्यन्मां त्वं परिपृच्छसि	001a  
द्राव्यमाणे बले तस्मिन्हार्दिक्येन महात्मना	001c  
लज्जयावनते चापि प्रहृष्टैश्चैव तावकैः	002a  
द्वीपो य आसीत्पाण्डूनामगाधे गाधमिच्छताम्	002c  
श्रुत्वा तु निनदं भीमं तावकानां महाहवे	003a  
शैनेयस्त्वरितो राजन्कृतवर्माणमभ्ययात्	003c  
कृतवर्मा तु हार्दिक्यः शैनेयं निशितैः शरैः	004a  
अवाकिरत्सुसङ्क्रुद्धस्ततोऽक्रुध्यत सात्यकिः	004c  
ततः सुनिशितं भल्लं शैनेयः कृतवर्मणे	005a  
प्रेषयामास समरे शरांश्च चतुरोऽपरान्	005c  
ते तस्य जघ्निरे वाहान्भल्लेनास्याच्छिनद्धनुः	006a  
पृष्ठरक्षं तथा सूतमविध्यन्निशितैः शरैः	006c  
ततस्तं विरथं कृत्वा सात्यकिः सत्यविक्रमः	007a  
सेनामस्यार्दयामास शरैः सन्नतपर्वभिः	007c  
साभज्यताथ पृतना शैनेयशरपीडिता	008a  
ततः प्रायाद्वै त्वरितः सात्यकिः सत्यविक्रमः	008c  
शृणु राजन्यदकरोत्तव सैन्येषु वीर्यवान्	009a  
अतीत्य स महाराज द्रोणानीकमहार्णवम्	009c  
पराजित्य च संहृष्टः कृतवर्माणमाहवे	010a  
यन्तारमब्रवीच्छूरः शनैर्याहीत्यसम्भ्रमम्	010c  
दृष्ट्वा तु तव तत्सैन्यं रथाश्वद्विपसङ्कुलम्	011a  
पदातिजनसम्पूर्णमब्रवीत्सारथिं पुनः	011c  
यदेतन्मेघसङ्काशं द्रोणानीकस्य सव्यतः	012a  
सुमहत्कुञ्जरानीकं यस्य रुक्मरथो मुखम्	012c  
एते हि बहवः सूत दुर्निवार्याश्च संयुगे	013a  
दुर्योधनसमादिष्टा मदर्थे त्यक्तजीविताः	013c  
राजपुत्रा महेष्वासाः सर्वे विक्रान्तयोधिनः	013e  
त्रिगर्तानां रथोदाराः सुवर्णविकृतध्वजाः	014a  
मामेवाभिमुखा वीरा योत्स्यमाना व्यवस्थिताः	014c  
अत्र मां प्रापय क्षिप्रमश्वांश्चोदय सारथे	015a  
त्रिगर्तैः सह योत्स्यामि भारद्वाजस्य पश्यतः	015c  
ततः प्रायाच्छनैः सूतः सात्वतस्य मते स्थितः	016a  
रथेनादित्यवर्णेन भास्वरेण पताकिना	016c  
तमूहुः सारथेर्वश्या वल्गमाना हयोत्तमाः	017a  
वायुवेगसमाः सङ्ख्ये कुन्देन्दुरजतप्रभाः	017c  
आपतन्तं रथं तं तु शङ्खवर्णैर्हयोत्तमैः	018a  
परिवव्रुस्ततः शूरा गजानीकेन सर्वतः	018c  
किरन्तो विविधांस्तीक्ष्णान्सायकाल्ँलघुवेधिनः	018e  
सात्वतोऽपि शितैर्बाणैर्गजानीकमयोधयत्	019a  
पर्वतानिव वर्षेण तपान्ते जलदो महान्	019c  
वज्राशनिसमस्पर्शैर्वध्यमानाः शरैर्गजाः	020a  
प्राद्रवन्रणमुत्सृज्य शिनिवीर्यसमीरितैः	020c  
शीर्णदन्ता विरुधिरा भिन्नमस्तकपिण्डकाः	021a  
विशीर्णकर्णास्यकरा विनियन्तृपताकिनः	021c  
सम्भिन्नवर्मघण्टाश्च सन्निकृत्तमहाध्वजाः	022a  
हतारोहा दिशो राजन्भेजिरे भ्रष्टकम्बलाः	022c  
रुवन्तो विविधान्रावाञ्जलदोपमनिस्वनाः	023a  
नाराचैर्वत्सदन्तैश्च सात्वतेन विदारिताः	023c  
तस्मिन्द्रुते गजानीके जलसन्धो महारथः	024a  
यत्तः सम्प्रापयन्नागं रजताश्वरथं प्रति	024c  
रुक्मवर्णकरः शूरस्तपनीयाङ्गदः शुचिः	025a  
कुण्डली मुकुटी शङ्खी रक्तचन्दनरूषितः	025c  
शिरसा धारयन्दीप्तां तपनीयमयीं स्रजम्	026a  
उरसा धारयन्निष्कं कण्ठसूत्रं च भास्वरम्	026c  
चापं च रुक्मविकृतं विधुन्वन्गजमूर्धनि	027a  
अशोभत महाराज सविद्युदिव तोयदः	027c  
तमापतन्तं सहसा मागधस्य गजोत्तमम्	028a  
सात्यकिर्वारयामास वेलेवोद्वृत्तमर्णवम्	028c  
नागं निवारितं दृष्ट्वा शैनेयस्य शरोत्तमैः	029a  
अक्रुध्यत रणे राजञ्जलसन्धो महाबलः	029c  
ततः क्रुद्धो महेष्वासो मार्गणैर्भारसाधनैः	030a  
अविध्यत शिनेः पौत्रं जलसन्धो महोरसि	030c  
ततोऽपरेण भल्लेन पीतेन निशितेन च	031a  
अस्यतो वृष्णिवीरस्य निचकर्त शरासनम्	031c  
सात्यकिं छिन्नधन्वानं प्रहसन्निव भारत	032a  
अविध्यन्मागधो वीरः पञ्चभिर्निशितैः शरैः	032c  
स विद्धो बहुभिर्बाणैर्जलसन्धेन वीर्यवान्	033a  
नाकम्पत महाबाहुस्तदद्भुतमिवाभवत्	033c  
अचिन्तयन्वै स शरान्नात्यर्थं सम्भ्रमाद्बली	034a  
धनुरन्यत्समादाय तिष्ठ तिष्ठेत्युवाच ह	034c  
एतावदुक्त्वा शैनेयो जलसन्धं महोरसि	035a  
विव्याध षष्ट्या सुभृशं शराणां प्रहसन्निव	035c  
क्षुरप्रेण च पीतेन मुष्टिदेशे महद्धनुः	036a  
जलसन्धस्य चिच्छेद विव्याध च त्रिभिः शरैः	036c  
जलसन्धस्तु तत्त्यक्त्वा सशरं वै शरासनम्	037a  
तोमरं व्यसृजत्तूर्णं सात्यकिं प्रति मारिष	037c  
स निर्भिद्य भुजं सव्यं माधवस्य महारणे	038a  
अभ्यगाद्धरणीं घोरः श्वसन्निव महोरगः	038c  
निर्भिन्ने तु भुजे सव्ये सात्यकिः सत्यविक्रमः	039a  
त्रिंशद्भिर्विशिखैस्तीक्ष्णैर्जलसन्धमताडयत्	039c  
प्रगृह्य तु ततः खड्गं जलसन्धो महाबलः	040a  
आर्षभं चर्म च महच्छतचन्द्रमलङ्कृतम्	040c  
तत आविध्य तं खड्गं सात्वतायोत्ससर्ज ह	040e  
शैनेयस्य धनुश्छित्त्वा स खड्गो न्यपतन्महीम्	041a  
अलातचक्रवच्चैव व्यरोचत महीं गतः	041c  
अथान्यद्धनुरादाय सर्वकायावदारणम्	042a  
शालस्कन्धप्रतीकाशमिन्द्राशनिसमस्वनम्	042c  
विस्फार्य विव्यधे क्रुद्धो जलसन्धं शरेण ह	042e  
ततः साभरणौ बाहू क्षुराभ्यां माधवोत्तमः	043a  
साङ्गदौ जलसन्धस्य चिच्छेद प्रहसन्निव	043c  
तौ बाहू परिघप्रख्यौ पेततुर्गजसत्तमात्	044a  
वसुन्धराधराद्भ्रष्टौ पञ्चशीर्षाविवोरगौ	044c  
ततः सुदंष्ट्रं सुहनु चारुकुण्डलमुन्नसम्	045a  
क्षुरेणास्य तृतीयेन शिरश्चिच्छेद सात्यकिः	045c  
तत्पातितशिरोबाहुकबन्धं भीमदर्शनम्	046a  
द्विरदं जलसन्धस्य रुधिरेणाभ्यषिञ्चत	046c  
जलसन्धं निहत्याजौ त्वरमाणस्तु सात्वतः	047a  
नैषादिं पातयामास गजस्कन्धाद्विशां पते	047c  
रुधिरेणावसिक्ताङ्गो जलसन्धस्य कुञ्जरः	048a  
विलम्बमानमवहत्संश्लिष्टं परमासनम्	048c  
शरार्दितः सात्वतेन मर्दमानः स्ववाहिनीम्	049a  
घोरमार्तस्वरं कृत्वा विदुद्राव महागजः	049c  
हाहाकारो महानासीत्तव सैन्यस्य मारिष	050a  
जलसन्धं हतं दृष्ट्वा वृष्णीनामृषभेण ह	050c  
विमुखाश्चाभ्यधावन्त तव योधाः समन्ततः	051a  
पलायने कृतोत्साहा निरुत्साहा द्विषज्जये	051c  
एतस्मिन्नन्तरे राजन्द्रोणः शस्त्रभृतां वरः	052a  
अभ्ययाज्जवनैरश्वैर्युयुधानं महारथम्	052c  
तमुदीर्णं तथा दृष्ट्वा शैनेयं कुरुपुङ्गवाः	053a  
द्रोणेनैव सह क्रुद्धाः सात्यकिं पर्यवारयन्	053c  
ततः प्रववृते युद्धं कुरूणां सात्वतस्य च	054a  
द्रोणस्य च रणे राजन्घोरं देवासुरोपमम्	054c  
