धृतराष्ट्र उवाच	001  
तथा प्रयाते शिबिरं द्रोणपुत्रे महारथे	001a  
कच्चित्कृपश्च भोजश्च भयार्तौ न न्यवर्तताम्	001c  
कच्चिन्न वारितौ क्षुद्रै रक्षिभिर्नोपलक्षितौ	002a  
असह्यमिति वा मत्वा न निवृत्तौ महारथौ	002c  
कच्चित्प्रमथ्य शिबिरं हत्वा सोमकपाण्डवान्	003a  
दुर्योधनस्य पदवीं गतौ परमिकां रणे	003c  
पाञ्चालैर्वा विनिहतौ कच्चिन्नास्वपतां क्षितौ	004a  
कच्चित्ताभ्यां कृतं कर्म तन्ममाचक्ष्व सञ्जय	004c  
सञ्जय उवाच	005  
तस्मिन्प्रयाते शिबिरं द्रोणपुत्रे महात्मनि	005a  
कृपश्च कृतवर्मा च शिबिरद्वार्यतिष्ठताम्	005c  
अश्वत्थामा तु तौ दृष्ट्वा यत्नवन्तौ महारथौ	006a  
प्रहृष्टः शनकै राजन्निदं वचनमब्रवीत्	006c  
यत्तौ भवन्तौ पर्याप्तौ सर्वक्षत्रस्य नाशने	007a  
किं पुनर्योधशेषस्य प्रसुप्तस्य विशेषतः	007c  
अहं प्रवेक्ष्ये शिबिरं चरिष्यामि च कालवत्	008a  
यथा न कश्चिदपि मे जीवन्मुच्येत मानवः	008c  
इत्युक्त्वा प्राविशद्द्रौणिः पार्थानां शिबिरं महत्	009a  
अद्वारेणाभ्यवस्कन्द्य विहाय भयमात्मनः	009c  
स प्रविश्य महाबाहुरुद्देशज्ञश्च तस्य ह	010a  
धृष्टद्युम्नस्य निलयं शनकैरभ्युपागमत्	010c  
ते तु कृत्वा महत्कर्म श्रान्ताश्च बलवद्रणे	011a  
प्रसुप्ता वै सुविश्वस्ताः स्वसैन्यपरिवारिताः	011c  
अथ प्रविश्य तद्वेश्म धृष्टद्युम्नस्य भारत	012a  
पाञ्चाल्यं शयने द्रौणिरपश्यत्सुप्तमन्तिकात्	012c  
क्षौमावदाते महति स्पर्ध्यास्तरणसंवृते	013a  
माल्यप्रवरसंयुक्ते धूपैश्चूर्णैश्च वासिते	013c  
तं शयानं महात्मानं विस्रब्धमकुतोभयम्	014a  
प्राबोधयत पादेन शयनस्थं महीपते	014c  
स बुद्ध्वा चरणस्पर्शमुत्थाय रणदुर्मदः	015a  
अभ्यजानदमेयात्मा द्रोणपुत्रं महारथम्	015c  
तमुत्पतन्तं शयनादश्वत्थामा महाबलः	016a  
केशेष्वालम्ब्य पाणिभ्यां निष्पिपेष महीतले	016c  
स बलात्तेन निष्पिष्टः साध्वसेन च भारत	017a  
निद्रया चैव पाञ्चाल्यो नाशकच्चेष्टितुं तदा	017c  
तमाक्रम्य तदा राजन्कण्ठे चोरसि चोभयोः	018a  
नदन्तं विस्फुरन्तं च पशुमारममारयत्	018c  
तुदन्नखैस्तु स द्रौणिं नातिव्यक्तमुदाहरत्	019a  
आचार्यपुत्र शस्त्रेण जहि मा मा चिरं कृथाः	019c  
त्वत्कृते सुकृताल्ँलोकान्गच्छेयं द्विपदां वर	019e  
तस्याव्यक्तां तु तां वाचं संश्रुत्य द्रौणिरब्रवीत्	020a  
आचार्यघातिनां लोका न सन्ति कुलपांसन	020c  
तस्माच्छस्त्रेण निधनं न त्वमर्हसि दुर्मते	020e  
एवं ब्रुवाणस्तं वीरं सिंहो मत्तमिव द्विपम्	021a  
मर्मस्वभ्यवधीत्क्रुद्धः पादाष्ठीलैः सुदारुणैः	021c  
तस्य वीरस्य शब्देन मार्यमाणस्य वेश्मनि	022a  
अबुध्यन्त महाराज स्त्रियो ये चास्य रक्षिणः	022c  
ते दृष्ट्वा वर्ष्मवन्तं तमतिमानुषविक्रमम्	023a  
भूतमेव व्यवस्यन्तो न स्म प्रव्याहरन्भयात्	023c  
तं तु तेनाभ्युपायेन गमयित्वा यमक्षयम्	024a  
अध्यतिष्ठत्स तेजस्वी रथं प्राप्य सुदर्शनम्	024c  
स तस्य भवनाद्राजन्निष्क्रम्यानादयन्दिशः	025a  
रथेन शिबिरं प्रायाज्जिघांसुर्द्विषतो बली	025c  
अपक्रान्ते ततस्तस्मिन्द्रोणपुत्रे महारथे	026a  
सह तै रक्षिभिः सर्वैः प्रणेदुर्योषितस्तदा	026c  
राजानं निहतं दृष्ट्वा भृशं शोकपरायणाः	027a  
व्याक्रोशन्क्षत्रियाः सर्वे धृष्टद्युम्नस्य भारत	027c  
तासां तु तेन शब्देन समीपे क्षत्रियर्षभाः	028a  
क्षिप्रं च समनह्यन्त किमेतदिति चाब्रुवन्	028c  
स्त्रियस्तु राजन्वित्रस्ता भारद्वाजं निरीक्ष्य तम्	029a  
अब्रुवन्दीनकण्ठेन क्षिप्रमाद्रवतेति वै	029c  
राक्षसो वा मनुष्यो वा नैनं जानीमहे वयम्	030a  
हत्वा पाञ्चालराजं यो रथमारुह्य तिष्ठति	030c  
ततस्ते योधमुख्यास्तं सहसा पर्यवारयन्	031a  
स तानापततः सर्वान्रुद्रास्त्रेण व्यपोथयत्	031c  
धृष्टद्युम्नं च हत्वा स तांश्चैवास्य पदानुगान्	032a  
अपश्यच्छयने सुप्तमुत्तमौजसमन्तिके	032c  
तमप्याक्रम्य पादेन कण्ठे चोरसि चौजसा	033a  
तथैव मारयामास विनर्दन्तमरिन्दमम्	033c  
युधामन्युस्तु सम्प्राप्तो मत्त्वा तं रक्षसा हतम्	034a  
गदामुद्यम्य वेगेन हृदि द्रौणिमताडयत्	034c  
तमभिद्रुत्य जग्राह क्षितौ चैनमपातयत्	035a  
विस्फुरन्तं च पशुवत्तथैवैनममारयत्	035c  
तथा स वीरो हत्वा तं ततोऽन्यान्समुपाद्रवत्	036a  
संसुप्तानेव राजेन्द्र तत्र तत्र महारथान्	036c  
स्फुरतो वेपमानांश्च शमितेव पशून्मखे	036e  
ततो निस्त्रिंशमादाय जघानान्यान्पृथग्जनान्	037a  
भागशो विचरन्मार्गानसियुद्धविशारदः	037c  
तथैव गुल्मे सम्प्रेक्ष्य शयानान्मध्यगौल्मिकान्	038a  
श्रान्तान्न्यस्तायुधान्सर्वान्क्षणेनैव व्यपोथयत्	038c  
योधानश्वान्द्विपांश्चैव प्राच्छिनत्स वरासिना	039a  
रुधिरोक्षितसर्वाङ्गः कालसृष्ट इवान्तकः	039c  
विस्फुरद्भिश्च तैर्द्रौणिर्निस्त्रिंशस्योद्यमेन च	040a  
आक्षेपेण तथैवासेस्त्रिधा रक्तोक्षितोऽभवत्	040c  
तस्य लोहितसिक्तस्य दीप्तखड्गस्य युध्यतः	041a  
अमानुष इवाकारो बभौ परमभीषणः	041c  
ये त्वजाग्रत कौरव्य तेऽपि शब्देन मोहिताः	042a  
निरीक्ष्यमाणा अन्योन्यं द्रौणिं दृष्ट्वा प्रविव्यथुः	042c  
तद्रूपं तस्य ते दृष्ट्वा क्षत्रियाः शत्रुकर्शनाः	043a  
राक्षसं मन्यमानास्तं नयनानि न्यमीलयन्	043c  
स घोररूपो व्यचरत्कालवच्छिबिरे ततः	044a  
अपश्यद्द्रौपदीपुत्रानवशिष्टांश्च सोमकान्	044c  
तेन शब्देन वित्रस्ता धनुर्हस्ता महारथाः	045a  
धृष्टद्युम्नं हतं श्रुत्वा द्रौपदेया विशां पते	045c  
अवाकिरञ्शरव्रातैर्भारद्वाजमभीतवत्	045e  
ततस्तेन निनादेन सम्प्रबुद्धाः प्रभद्रकाः	046a  
शिलीमुखैः शिखण्डी च द्रोणपुत्रं समार्दयन्	046c  
भारद्वाजस्तु तान्दृष्ट्वा शरवर्षाणि वर्षतः	047a  
ननाद बलवन्नादं जिघांसुस्तान्सुदुर्जयान्	047c  
ततः परमसङ्क्रुद्धः पितुर्वधमनुस्मरन्	048a  
अवरुह्य रथोपस्थात्त्वरमाणोऽभिदुद्रुवे	048c  
सहस्रचन्द्रं विपुलं गृहीत्वा चर्म संयुगे	049a  
खड्गं च विपुलं दिव्यं जातरूपपरिष्कृतम्	049c  
द्रौपदेयानभिद्रुत्य खड्गेन व्यचरद्बली	049e  
ततः स नरशार्दूलः प्रतिविन्ध्यं तमाहवे	050a  
कुक्षिदेशेऽवधीद्राजन्स हतो न्यपतद्भुवि	050c  
प्रासेन विद्ध्वा द्रौणिं तु सुतसोमः प्रतापवान्	051a  
पुनश्चासिं समुद्यम्य द्रोणपुत्रमुपाद्रवत्	051c  
सुतसोमस्य सासिं तु बाहुं छित्त्वा नरर्षभः	052a  
पुनरभ्यहनत्पार्श्वे स भिन्नहृदयोऽपतत्	052c  
नाकुलिस्तु शतानीको रथचक्रेण वीर्यवान्	053a  
दोर्भ्यामुत्क्षिप्य वेगेन वक्षस्येनमताडयत्	053c  
अताडयच्छतानीकं मुक्तचक्रं द्विजस्तु सः	054a  
स विह्वलो ययौ भूमिं ततोऽस्यापाहरच्छिरः	054c  
श्रुतकर्मा तु परिघं गृहीत्वा समताडयत्	055a  
अभिद्रुत्य ततो द्रौणिं सव्ये स फलके भृशम्	055c  
स तु तं श्रुतकर्माणमास्ये जघ्ने वरासिना	056a  
स हतो न्यपतद्भूमौ विमूढो विकृताननः	056c  
तेन शब्देन वीरस्तु श्रुतकीर्तिर्महाधनुः	057a  
अश्वत्थामानमासाद्य शरवर्षैरवाकिरत्	057c  
तस्यापि शरवर्षाणि चर्मणा प्रतिवार्य सः	058a  
सकुण्डलं शिरः कायाद्भ्राजमानमपाहरत्	058c  
ततो भीष्मनिहन्ता तं सह सर्वैः प्रभद्रकैः	059a  
अहनत्सर्वतो वीरं नानाप्रहरणैर्बली	059c  
शिलीमुखेन चाप्येनं भ्रुवोर्मध्ये समार्दयत्	059e  
स तु क्रोधसमाविष्टो द्रोणपुत्रो महाबलः	060a  
शिखण्डिनं समासाद्य द्विधा चिच्छेद सोऽसिना	060c  
शिखण्डिनं ततो हत्वा क्रोधाविष्टः परन्तपः	061a  
प्रभद्रकगणान्सर्वानभिदुद्राव वेगवान्	061c  
यच्च शिष्टं विराटस्य बलं तच्च समाद्रवत्	061e  
द्रुपदस्य च पुत्राणां पौत्राणां सुहृदामपि	062a  
चकार कदनं घोरं दृष्ट्वा दृष्ट्वा महाबलः	062c  
अन्यानन्यांश्च पुरुषानभिसृत्याभिसृत्य च	063a  
न्यकृन्तदसिना द्रौणिरसिमार्गविशारदः	063c  
कालीं रक्तास्यनयनां रक्तमाल्यानुलेपनाम्	064a  
रक्ताम्बरधरामेकां पाशहस्तां शिखण्डिनीम्	064c  
ददृशुः कालरात्रिं ते स्मयमानामवस्थिताम्	065a  
नराश्वकुञ्जरान्पाशैर्बद्ध्वा घोरैः प्रतस्थुषीम्	065c  
हरन्तीं विविधान्प्रेतान्पाशबद्धान्विमूर्धजान्	065e  
स्वप्ने सुप्तान्नयन्तीं तां रात्रिष्वन्यासु मारिष	066a  
ददृशुर्योधमुख्यास्ते घ्नन्तं द्रौणिं च नित्यदा	066c  
यतः प्रवृत्तः सङ्ग्रामः कुरुपाण्डवसेनयोः	067a  
ततः प्रभृति तां कृत्यामपश्यन्द्रौणिमेव च	067c  
तांस्तु दैवहतान्पूर्वं पश्चाद्द्रौणिर्न्यपातयत्	068a  
त्रासयन्सर्वभूतानि विनदन्भैरवान्रवान्	068c  
तदनुस्मृत्य ते वीरा दर्शनं पौर्वकालिकम्	069a  
इदं तदित्यमन्यन्त दैवेनोपनिपीडिताः	069c  
ततस्तेन निनादेन प्रत्यबुध्यन्त धन्विनः	070a  
शिबिरे पाण्डवेयानां शतशोऽथ सहस्रशः	070c  
सोऽच्छिनत्कस्यचित्पादौ जघनं चैव कस्यचित्	071a  
कांश्चिद्बिभेद पार्श्वेषु कालसृष्ट इवान्तकः	071c  
अत्युग्रप्रतिपिष्टैश्च नदद्भिश्च भृशातुरैः	072a  
गजाश्वमथितैश्चान्यैर्मही कीर्णाभवत्प्रभो	072c  
क्रोशतां किमिदं कोऽयं किं शब्दः किं नु किं कृतम्	073a  
एवं तेषां तदा द्रौणिरन्तकः समपद्यत	073c  
अपेतशस्त्रसन्नाहान्संरब्धान्पाण्डुसृञ्जयान्	074a  
प्राहिणोन्मृत्युलोकाय द्रौणिः प्रहरतां वरः	074c  
ततस्तच्छस्त्रवित्रस्ता उत्पतन्तो भयातुराः	075a  
निद्रान्धा नष्टसञ्ज्ञाश्च तत्र तत्र निलिल्यिरे	075c  
ऊरुस्तम्भगृहीताश्च कश्मलाभिहतौजसः	076a  
विनदन्तो भृशं त्रस्ताः सन्न्यपेषन्परस्परम्	076c  
ततो रथं पुनर्द्रौणिरास्थितो भीमनिस्वनम्	077a  
धनुष्पाणिः शरैरन्यान्प्रेषयद्वै यमक्षयम्	077c  
पुनरुत्पततः कांश्चिद्दूरादपि नरोत्तमान्	078a  
शूरान्सम्पततश्चान्यान्कालरात्र्यै न्यवेदयत्	078c  
तथैव स्यन्दनाग्रेण प्रमथन्स विधावति	079a  
शरवर्षैश्च विविधैरवर्षच्छात्रवांस्ततः	079c  
पुनश्च सुविचित्रेण शतचन्द्रेण चर्मणा	080a  
तेन चाकाशवर्णेन तदाचरत सोऽसिना	080c  
तथा स शिबिरं तेषां द्रौणिराहवदुर्मदः	081a  
व्यक्षोभयत राजेन्द्र महाह्रदमिव द्विपः	081c  
उत्पेतुस्तेन शब्देन योधा राजन्विचेतसः	082a  
निद्रार्ताश्च भयार्ताश्च व्यधावन्त ततस्ततः	082c  
विस्वरं चुक्रुशुश्चान्ये बह्वबद्धं तथावदन्	083a  
न च स्म प्रतिपद्यन्ते शस्त्राणि वसनानि च	083c  
विमुक्तकेशाश्चाप्यन्ये नाभ्यजानन्परस्परम्	084a  
उत्पतन्तः परे भीताः केचित्तत्र तथाभ्रमन्	084c  
पुरीषमसृजन्केचित्केचिन्मूत्रं प्रसुस्रुवुः	084e  
बन्धनानि च राजेन्द्र सञ्छिद्य तुरगा द्विपाः	085a  
समं पर्यपतंश्चान्ये कुर्वन्तो महदाकुलम्	085c  
तत्र केचिन्नरा भीता व्यलीयन्त महीतले	086a  
तथैव तान्निपतितानपिंषन्गजवाजिनः	086c  
तस्मिंस्तथा वर्तमाने रक्षांसि पुरुषर्षभ	087a  
तृप्तानि व्यनदन्नुच्चैर्मुदा भरतसत्तम	087c  
स शब्दः प्रेरितो राजन्भूतसङ्घैर्मुदा युतैः	088a  
अपूरयद्दिशः सर्वा दिवं चापि महास्वनः	088c  
तेषामार्तस्वरं श्रुत्वा वित्रस्ता गजवाजिनः	089a  
मुक्ताः पर्यपतन्राजन्मृद्नन्तः शिबिरे जनम्	089c  
तैस्तत्र परिधावद्भिश्चरणोदीरितं रजः	090a  
अकरोच्छिबिरे तेषां रजन्यां द्विगुणं तमः	090c  
तस्मिंस्तमसि सञ्जाते प्रमूढाः सर्वतो जनाः	091a  
नाजानन्पितरः पुत्रान्भ्रातॄन्भ्रातर एव च	091c  
गजा गजानतिक्रम्य निर्मनुष्या हया हयान्	092a  
अताडयंस्तथाभञ्जंस्तथामृद्नंश्च भारत	092c  
ते भग्नाः प्रपतन्तश्च निघ्नन्तश्च परस्परम्	093a  
न्यपातयन्त च परान्पातयित्वा तथापिषन्	093c  
विचेतसः सनिद्राश्च तमसा चावृता नराः	094a  
जघ्नुः स्वानेव तत्राथ कालेनाभिप्रचोदिताः	094c  
त्यक्त्वा द्वाराणि च द्वाःस्थास्तथा गुल्मांश्च गौल्मिकाः	095a  
प्राद्रवन्त यथाशक्ति कान्दिशीका विचेतसः	095c  
विप्रनष्टाश्च तेऽन्योन्यं नाजानन्त तदा विभो	096a  
क्रोशन्तस्तात पुत्रेति दैवोपहतचेतसः	096c  
पलायतां दिशस्तेषां स्वानप्युत्सृज्य बान्धवान्	097a  
गोत्रनामभिरन्योन्यमाक्रन्दन्त ततो जनाः	097c  
हाहाकारं च कुर्वाणाः पृथिव्यां शेरते परे	098a  
तान्बुद्ध्वा रणमत्तोऽसौ द्रोणपुत्रो व्यपोथयत्	098c  
तत्रापरे वध्यमाना मुहुर्मुहुरचेतसः	099a  
शिबिरान्निष्पतन्ति स्म क्षत्रिया भयपीडिताः	099c  
तांस्तु निष्पततस्त्रस्ताञ्शिबिराञ्जीवितैषिणः	100a  
कृतवर्मा कृपश्चैव द्वारदेशे निजघ्नतुः	100c  
विशस्त्रयन्त्रकवचान्मुक्तकेशान्कृताञ्जलीन्	101a  
वेपमानान्क्षितौ भीतान्नैव कांश्चिदमुञ्चताम्	101c  
नामुच्यत तयोः कश्चिन्निष्क्रान्तः शिबिराद्बहिः	102a  
कृपस्य च महाराज हार्दिक्यस्य च दुर्मतेः	102c  
भूयश्चैव चिकीर्षन्तौ द्रोणपुत्रस्य तौ प्रियम्	103a  
त्रिषु देशेषु ददतुः शिबिरस्य हुताशनम्	103c  
ततः प्रकाशे शिबिरे खड्गेन पितृनन्दनः	104a  
अश्वत्थामा महाराज व्यचरत्कृतहस्तवत्	104c  
कांश्चिदापततो वीरानपरांश्च प्रधावतः	105a  
व्ययोजयत खड्गेन प्राणैर्द्विजवरो नरान्	105c  
कांश्चिद्योधान्स खड्गेन मध्ये सञ्छिद्य वीर्यवान्	106a  
अपातयद्द्रोणसुतः संरब्धस्तिलकाण्डवत्	106c  
विनदद्भिर्भृशायस्तैर्नराश्वद्विरदोत्तमैः	107a  
पतितैरभवत्कीर्णा मेदिनी भरतर्षभ	107c  
मानुषाणां सहस्रेषु हतेषु पतितेषु च	108a  
उदतिष्ठन्कबन्धानि बहून्युत्थाय चापतन्	108c  
सायुधान्साङ्गदान्बाहून्निचकर्त शिरांसि च	109a  
हस्तिहस्तोपमानूरून्हस्तान्पादांश्च भारत	109c  
पृष्ठच्छिन्नाञ्शिरश्छिन्नान्पार्श्वच्छिन्नांस्तथापरान्	110a  
समासाद्याकरोद्द्रौणिः कांश्चिच्चापि पराङ्मुखान्	110c  
मध्यकायान्नरानन्यांश्चिच्छेदान्यांश्च कर्णतः	111a  
अंसदेशे निहत्यान्यान्काये प्रावेशयच्छिरः	111c  
एवं विचरतस्तस्य निघ्नतः सुबहून्नरान्	112a  
तमसा रजनी घोरा बभौ दारुणदर्शना	112c  
किञ्चित्प्राणैश्च पुरुषैर्हतैश्चान्यैः सहस्रशः	113a  
बहुना च गजाश्वेन भूरभूद्भीमदर्शना	113c  
यक्षरक्षःसमाकीर्णे रथाश्वद्विपदारुणे	114a  
क्रुद्धेन द्रोणपुत्रेण सञ्छिन्नाः प्रापतन्भुवि	114c  
मातॄरन्ये पितॄनन्ये भ्रातॄनन्ये विचुक्रुशुः	115a  
केचिदूचुर्न तत्क्रुद्धैर्धार्तराष्ट्रैः कृतं रणे	115c  
यत्कृतं नः प्रसुप्तानां रक्षोभिः क्रूरकर्मभिः	116a  
असान्निध्याद्धि पार्थानामिदं नः कदनं कृतम्	116c  
न देवासुरगन्धर्वैर्न यक्षैर्न च राक्षसैः	117a  
शक्यो विजेतुं कौन्तेयो गोप्ता यस्य जनार्दनः	117c  
ब्रह्मण्यः सत्यवाग्दान्तः सर्वभूतानुकम्पकः	118a  
न च सुप्तं प्रमत्तं वा न्यस्तशस्त्रं कृताञ्जलिम्	118c  
धावन्तं मुक्तकेशं वा हन्ति पार्थो धनञ्जयः	118e  
तदिदं नः कृतं घोरं रक्षोभिः क्रूरकर्मभिः	119a  
इति लालप्यमानाः स्म शेरते बहवो जनाः	119c  
स्तनतां च मनुष्याणामपरेषां च कूजताम्	120a  
ततो मुहूर्तात्प्राशाम्यत्स शब्दस्तुमुलो महान्	120c  
शोणितव्यतिषिक्तायां वसुधायां च भूमिप	121a  
तद्रजस्तुमुलं घोरं क्षणेनान्तरधीयत	121c  
संवेष्टमानानुद्विग्नान्निरुत्साहान्सहस्रशः	122a  
न्यपातयन्नरान्क्रुद्धः पशून्पशुपतिर्यथा	122c  
अन्योन्यं सम्परिष्वज्य शयानान्द्रवतोऽपरान्	123a  
संलीनान्युध्यमानांश्च सर्वान्द्रौणिरपोथयत्	123c  
दह्यमाना हुताशेन वध्यमानाश्च तेन ते	124a  
परस्परं तदा योधा अनयन्यमसादनम्	124c  
तस्या रजन्यास्त्वर्धेन पाण्डवानां महद्बलम्	125a  
गमयामास राजेन्द्र द्रौणिर्यमनिवेशनम्	125c  
निशाचराणां सत्त्वानां स रात्रिर्हर्षवर्धिनी	126a  
आसीन्नरगजाश्वानां रौद्री क्षयकरी भृशम्	126c  
तत्रादृश्यन्त रक्षांसि पिशाचाश्च पृथग्विधाः	127a  
खादन्तो नरमांसानि पिबन्तः शोणितानि च	127c  
करालाः पिङ्गला रौद्राः शैलदन्ता रजस्वलाः	128a  
जटिला दीर्घसक्थाश्च पञ्चपादा महोदराः	128c  
पश्चादङ्गुलयो रूक्षा विरूपा भैरवस्वनाः	129a  
घटजानवोऽतिह्रस्वाश्च नीलकण्ठा विभीषणाः	129c  
सपुत्रदाराः सुक्रूरा दुर्दर्शनसुनिर्घृणाः	130a  
विविधानि च रूपाणि तत्रादृश्यन्त रक्षसाम्	130c  
पीत्वा च शोणितं हृष्टाः प्रानृत्यन्गणशोऽपरे	131a  
इदं वरमिदं मेध्यमिदं स्वाद्विति चाब्रुवन्	131c  
मेदोमज्जास्थिरक्तानां वसानां च भृशाशिताः	132a  
परमांसानि खादन्तः क्रव्यादा मांसजीविनः	132c  
वसां चाप्यपरे पीत्वा पर्यधावन्विकुक्षिलाः	133a  
नानावक्त्रास्तथा रौद्राः क्रव्यादाः पिशिताशिनः	133c  
अयुतानि च तत्रासन्प्रयुतान्यर्बुदानि च	134a  
रक्षसां घोररूपाणां महतां क्रूरकर्मणाम्	134c  
मुदितानां वितृप्तानां तस्मिन्महति वैशसे	135a  
समेतानि बहून्यासन्भूतानि च जनाधिप	135c  
प्रत्यूषकाले शिबिरात्प्रतिगन्तुमियेष सः	136a  
नृशोणितावसिक्तस्य द्रौणेरासीदसित्सरुः	136c  
पाणिना सह संश्लिष्ट एकीभूत इव प्रभो	136e  
स निःशेषानरीन्कृत्वा विरराज जनक्षये	137a  
युगान्ते सर्वभूतानि भस्म कृत्वेव पावकः	137c  
यथाप्रतिज्ञं तत्कर्म कृत्वा द्रौणायनिः प्रभो	138a  
दुर्गमां पदवीं कृत्वा पितुरासीद्गतज्वरः	138c  
यथैव संसुप्तजने शिबिरे प्राविशन्निशि	139a  
तथैव हत्वा निःशब्दे निश्चक्राम नरर्षभः	139c  
निष्क्रम्य शिबिरात्तस्मात्ताभ्यां सङ्गम्य वीर्यवान्	140a  
आचख्यौ कर्म तत्सर्वं हृष्टः संहर्षयन्विभो	140c  
तावप्याचख्यतुस्तस्मै प्रियं प्रियकरौ तदा	141a  
पाञ्चालान्सृञ्जयांश्चैव विनिकृत्तान्सहस्रशः	141c  
प्रीत्या चोच्चैरुदक्रोशंस्तथैवास्फोटयंस्तलान्	141e  
एवंविधा हि सा रात्रिः सोमकानां जनक्षये	142a  
प्रसुप्तानां प्रमत्तानामासीत्सुभृशदारुणा	142c  
असंशयं हि कालस्य पर्यायो दुरतिक्रमः	143a  
तादृशा निहता यत्र कृत्वास्माकं जनक्षयम्	143c  
धृतराष्ट्र उवाच	144  
प्रागेव सुमहत्कर्म द्रौणिरेतन्महारथः	144a  
नाकरोदीदृशं कस्मान्मत्पुत्रविजये धृतः	144c  
अथ कस्माद्धते क्षत्रे कर्मेदं कृतवानसौ	145a  
द्रोणपुत्रो महेष्वासस्तन्मे शंसितुमर्हसि	145c  
सञ्जय उवाच	146  
तेषां नूनं भयान्नासौ कृतवान्कुरुनन्दन	146a  
असान्निध्याद्धि पार्थानां केशवस्य च धीमतः	146c  
सात्यकेश्चापि कर्मेदं द्रोणपुत्रेण साधितम्	147a  
न हि तेषां समक्षं तान्हन्यादपि मरुत्पतिः	147c  
एतदीदृशकं वृत्तं राजन्सुप्तजने विभो	148a  
ततो जनक्षयं कृत्वा पाण्डवानां महात्ययम्	148c  
दिष्ट्या दिष्ट्येति चान्योन्यं समेत्योचुर्महारथाः	148e  
पर्यष्वजत्ततो द्रौणिस्ताभ्यां च प्रतिनन्दितः	149a  
इदं हर्षाच्च सुमहदाददे वाक्यमुत्तमम्	149c  
पाञ्चाला निहताः सर्वे द्रौपदेयाश्च सर्वशः	150a  
सोमका मत्स्यशेषाश्च सर्वे विनिहता मया	150c  
इदानीं कृतकृत्याः स्म याम तत्रैव माचिरम्	151a  
यदि जीवति नो राजा तस्मै शंसामहे प्रियम्	151c  
