विदुर उवाच	001  
महाराज विजानीहि यत्त्वां वक्ष्यामि तच्छृणु	001a  
मुमूर्षोरौषधमिव न रोचेतापि ते श्रुतम्	001c  
यद्वै पुरा जातमात्रो रुराव गोमायुवद्विस्वरं पापचेताः	002a  
दुर्योधनो भारतानां कुलघ्नः सोऽयं युक्तो भविता कालहेतुः	002c  
गृहे वसन्तं गोमायुं त्वं वै मत्वा न बुध्यसे	003a  
दुर्योधनस्य रूपेण शृणु काव्यां गिरं मम	003c  
मधु वै माध्विको लब्ध्वा प्रपातं नावबुध्यते	004a  
आरुह्य तं मज्जति वा पतनं वाधिगच्छति	004c  
सोऽयं मत्तोऽक्षदेवेन मधुवन्न परीक्षते	005a  
प्रपातं बुध्यते नैव वैरं कृत्वा महारथैः	005c  
विदितं ते महाराज राजस्वेवासमञ्जसम्	006a  
अन्धका यादवा भोजाः समेताः कंसमत्यजन्	006c  
नियोगाच्च हते तस्मिन्कृष्णेनामित्रघातिना	007a  
एवं ते ज्ञातयः सर्वे मोदमानाः शतं समाः	007c  
त्वन्नियुक्तः सव्यसाची निगृह्णातु सुयोधनम्	008a  
निग्रहादस्य पापस्य मोदन्तां कुरवः सुखम्	008c  
काकेनेमांश्चित्रबर्हाञ्शार्दूलान्क्रोष्टुकेन च	009a  
क्रीणीष्व पाण्डवान्राजन्मा मज्जीः शोकसागरे	009c  
त्यजेत्कुलार्थे पुरुषं ग्रामस्यार्थे कुलं त्यजेत्	010a  
ग्रामं जनपदस्यार्थे आत्मार्थे पृथिवीं त्यजेत्	010c  
सर्वज्ञः सर्वभावज्ञः सर्वशत्रुभयङ्करः	011a  
इति स्म भाषते काव्यो जम्भत्यागे महासुरान्	011c  
हिरण्यष्ठीविनः कश्चित्पक्षिणो वनगोचरान्	012a  
गृहे किल कृतावासाल्ँलोभाद्राजन्नपीडयत्	012c  
सदोपभोज्याल्ँलोभान्धो हिरण्यार्थे परन्तप	013a  
आयतिं च तदात्वं च उभे सद्यो व्यनाशयत्	013c  
तदात्वकामः पाण्डूंस्त्वं मा द्रुहो भरतर्षभ	014a  
मोहात्मा तप्यसे पश्चात्पक्षिहा पुरुषो यथा	014c  
जातं जातं पाण्डवेभ्यः पुष्पमादत्स्व भारत	015a  
मालाकार इवारामे स्नेहं कुर्वन्पुनः पुनः	015c  
वृक्षानङ्गारकारीव मैनान्धाक्षीः समूलकान्	016a  
मा गमः ससुतामात्यः सबलश्च पराभवम्	016c  
समवेतान्हि कः पार्थान्प्रतियुध्येत भारत	017a  
मरुद्भिः सहितो राजन्नपि साक्षान्मरुत्पतिः	017c  
