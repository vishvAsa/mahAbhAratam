दुर्योधन उवाच	001  
यन्मया पाण्डवानां तु दृष्टं तच्छृणु भारत	001a  
आहृतं भूमिपालैर्हि वसु मुख्यं ततस्ततः	001c  
न विन्दे दृढमात्मानं दृष्ट्वाहं तदरेर्धनम्	002a  
फलतो भूमितो वापि प्रतिपद्यस्व भारत	002c  
ऐडांश्चैलान्वार्षदंशाञ्जातरूपपरिष्कृतान्	003a  
प्रावाराजिनमुख्यांश्च काम्बोजः प्रददौ वसु	003c  
अश्वांस्तित्तिरिकल्माषांस्त्रिशतं शुकनासिकान्	004a  
उष्ट्रवामीस्त्रिशतं च पुष्टाः पीलुशमीङ्गुदैः	004c  
गोवासना ब्राह्मणाश्च दासमीयाश्च सर्वशः	005a  
प्रीत्यर्थं ते महाभागा धर्मराज्ञो महात्मनः	005c  
त्रिखर्वं बलिमादाय द्वारि तिष्ठन्ति वारिताः	005e  
कमण्डलूनुपादाय जातरूपमयाञ्शुभान्	006a  
एवं बलिं प्रदायाथ प्रवेशं लेभिरे ततः	006c  
शतं दासीसहस्राणां कार्पासिकनिवासिनाम्	007a  
श्यामास्तन्व्यो दीर्घकेश्यो हेमाभरणभूषिताः	007c  
शूद्रा विप्रोत्तमार्हाणि राङ्कवान्यजिनानि च	007e  
बलिं च कृत्स्नमादाय भरुकच्छनिवासिनः	008a  
उपनिन्युर्महाराज हयान्गान्धारदेशजान्	008c  
इन्द्रकृष्टैर्वर्तयन्ति धान्यैर्नदीमुखैश्च ये	009a  
समुद्रनिष्कुटे जाताः परिसिन्धु च मानवाः	009c  
ते वैरामाः पारदाश्च वङ्गाश्च कितवैः सह	010a  
विविधं बलिमादाय रत्नानि विविधानि च	010c  
अजाविकं गोहिरण्यं खरोष्ट्रं फलजं मधु	011a  
कम्बलान्विविधांश्चैव द्वारि तिष्ठन्ति वारिताः	011c  
प्राग्ज्योतिषाधिपः शूरो म्लेच्छानामधिपो बली	012a  
यनवैः सहितो राजा भगदत्तो महारथः	012c  
आजानेयान्हयाञ्शीघ्रानादायानिलरंहसः	013a  
बलिं च कृत्स्नमादाय द्वारि तिष्ठति वारितः	013c  
अश्मसारमयं भाण्डं शुद्धदन्तत्सरूनसीन्	014a  
प्राग्ज्योतिषोऽथ तद्दत्त्वा भगदत्तोऽव्रजत्तदा	014c  
द्व्यक्षांस्त्र्यक्षाल्ँललाटाक्षान्नानादिग्भ्यः समागतान्	015a  
औष्णीषाननिवासांश्च बाहुकान्पुरुषादकान्	015c  
एकपादांश्च तत्राहमपश्यं द्वारि वारितान्	016a  
बल्यर्थं ददतस्तस्मै हिरण्यं रजतं बहु	016c  
इन्द्रगोपकवर्णाभाञ्शुकवर्णान्मनोजवान्	017a  
तथैवेन्द्रायुधनिभान्सन्ध्याभ्रसदृशानपि	017c  
अनेकवर्णानारण्यान्गृहीत्वाश्वान्मनोजवान्	018a  
जातरूपमनर्घ्यं च ददुस्तस्यैकपादकाः	018c  
चीनान्हूणाञ्शकानोड्रान्पर्वतान्तरवासिनः	019a  
वार्ष्णेयान्हारहूणांश्च कृष्णान्हैमवतांस्तथा	019c  
न पारयाम्यभिगतान्विविधान्द्वारि वारितान्	020a  
बल्यर्थं ददतस्तस्य नानारूपाननेकशः	020c  
कृष्णग्रीवान्महाकायान्रासभाञ्शतपातिनः	021a  
आहार्षुर्दशसाहस्रान्विनीतान्दिक्षु विश्रुतान्	021c  
प्रमाणरागस्पर्शाढ्यं बाह्लीचीनसमुद्भवम्	022a  
और्णं च राङ्कवं चैव कीटजं पट्टजं तथा	022c  
कुट्टीकृतं तथैवान्यत्कमलाभं सहस्रशः	023a  
श्लक्ष्णं वस्त्रमकार्पासमाविकं मृदु चाजिनम्	023c  
निशितांश्चैव दीर्घासीनृष्टिशक्तिपरश्वधान्	024a  
अपरान्तसमुद्भूतांस्तथैव परशूञ्शितान्	024c  
रसान्गन्धांश्च विविधान्रत्नानि च सहस्रशः	025a  
बलिं च कृत्स्नमादाय द्वारि तिष्ठन्ति वारिताः	025c  
शकास्तुखाराः कङ्काश्च रोमशाः शृङ्गिणो नराः	026a  
महागमान्दूरगमान्गणितानर्बुदं हयान्	026c  
कोटिशश्चैव बहुशः सुवर्णं पद्मसम्मितम्	027a  
बलिमादाय विविधं द्वारि तिष्ठन्ति वारिताः	027c  
आसनानि महार्हाणि यानानि शयनानि च	028a  
मणिकाञ्चनचित्राणि गजदन्तमयानि च	028c  
रथांश्च विविधाकाराञ्जातरूपपरिष्कृतान्	029a  
हयैर्विनीतैः सम्पन्नान्वैयाघ्रपरिवारणान्	029c  
विचित्रांश्च परिस्तोमान्रत्नानि च सहस्रशः	030a  
नाराचानर्धनाराचाञ्शस्त्राणि विविधानि च	030c  
एतद्दत्त्वा महद्द्रव्यं पूर्वदेशाधिपो नृपः	031a  
प्रविष्टो यज्ञसदनं पाण्डवस्य महात्मनः	031c  
