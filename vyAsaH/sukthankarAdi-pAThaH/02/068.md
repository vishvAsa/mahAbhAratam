वैशम्पायन उवाच	001  
वनवासाय चक्रुस्ते मतिं पार्थाः पराजिताः	001a  
अजिनान्युत्तरीयाणि जगृहुश्च यथाक्रमम्	001c  
अजिनैः संवृतान्दृष्ट्वा हृतराज्यानरिन्दमान्	002a  
प्रस्थितान्वनवासाय ततो दुःशासनोऽब्रवीत्	002c  
प्रवृत्तं धार्तराष्ट्रस्य चक्रं राज्ञो महात्मनः	003a  
पराभूताः पाण्डुपुत्रा विपत्तिं परमां गताः	003c  
अद्य देवाः सम्प्रयाताः समैर्वर्त्मभिरस्थलैः	004a  
गुणज्येष्ठास्तथा ज्येष्ठा भूयांसो यद्वयं परैः	004c  
नरकं पातिताः पार्था दीर्घकालमनन्तकम्	005a  
सुखाच्च हीना राज्याच्च विनष्टाः शाश्वतीः समाः	005c  
बलेन मत्ता ये ते स्म धार्तराष्ट्रान्प्रहासिषुः	006a  
ते निर्जिता हृतधना वनमेष्यन्ति पाण्डवाः	006c  
चित्रान्सन्नाहानवमुञ्चन्तु चैषां वासांसि दिव्यानि च भानुमन्ति	007a  
निवास्यन्तां रुरुचर्माणि सर्वे यथा ग्लहं सौबलस्याभ्युपेताः	007c  
न सन्ति लोकेषु पुमांस ईदृशा इत्येव ये भावितबुद्धयः सदा	008a  
ज्ञास्यन्ति तेऽऽत्मानमिमेऽद्य पाण्डवा विपर्यये षण्ढतिला इवाफलाः	008c  
अयं हि वासोदय ईदृशानां मनस्विनां कौरव मा भवेद्वः	009a  
अदीक्षितानामजिनानि यद्वद्बलीयसां पश्यत पाण्डवानाम्	009c  
महाप्राज्ञः सोमको यज्ञसेनः कन्यां पाञ्चालीं पाण्डवेभ्यः प्रदाय	010a  
अकार्षीद्वै दुष्कृतं नेह सन्ति क्लीबाः पार्थाः पतयो याज्ञसेन्याः	010c  
सूक्ष्मान्प्रावारानजिनानि चोदितान्दृष्ट्वारण्ये निर्धनानप्रतिष्ठान्	011a  
कां त्वं प्रीतिं लप्स्यसे याज्ञसेनि पतिं वृणीष्व यमिहान्यमिच्छसि	011c  
एते हि सर्वे कुरवः समेताः क्षान्ता दान्ताः सुद्रविणोपपन्नाः	012a  
एषां वृणीष्वैकतमं पतित्वे न त्वां तपेत्कालविपर्ययोऽयम्	012c  
यथाफलाः षण्ढतिला यथा चर्ममया मृगाः	013a  
तथैव पाण्डवाः सर्वे यथा काकयवा अपि	013c  
किं पाण्डवांस्त्वं पतितानुपास्से मोघः श्रमः षण्ढतिलानुपास्य	014a  
एवं नृशंसः परुषाणि पार्थानश्रावयद्धृतराष्ट्रस्य पुत्रः	014c  
तद्वै श्रुत्वा भीमसेनोऽत्यमर्षी निर्भर्त्स्योच्चैस्तं निगृह्यैव रोषात्	015a  
उवाचेदं सहसैवोपगम्य सिंहो यथा हैमवतः शृगालम्	015c  
भीमसेन उवाच	016  
क्रूर पापजनैर्जुष्टमकृतार्थं प्रभाषसे	016a  
गान्धारविद्यया हि त्वं राजमध्ये विकत्थसे	016c  
यथा तुदसि मर्माणि वाक्शरैरिह नो भृशम्	017a  
तथा स्मारयिता तेऽहं कृन्तन्मर्माणि संयुगे	017c  
ये च त्वामनुवर्तन्ते कामलोभवशानुगाः	018a  
गोप्तारः सानुबन्धांस्तान्नेष्यामि यमसादनम्	018c  
वैशम्पायन उवाच	019  
एवं ब्रुवाणमजिनैर्विवासितं दुःखाभिभूतं परिनृत्यति स्म	019a  
मध्ये कुरूणां धर्मनिबद्धमार्गं गौर्गौरिति स्माह्वयन्मुक्तलज्जः	019c  
भीमसेन उवाच	020  
नृशंसं परुषं क्रूरं शक्यं दुःशासन त्वया	020a  
निकृत्या हि धनं लब्ध्वा को विकत्थितुमर्हति	020c  
मा ह स्म सुकृताल्ँलोकान्गच्छेत्पार्थो वृकोदरः	021a  
यदि वक्षसि भित्त्वा ते न पिबेच्छोणितं रणे	021c  
धार्तराष्ट्रान्रणे हत्वा मिषतां सर्वधन्विनाम्	022a  
शमं गन्तास्मि नचिरात्सत्यमेतद्ब्रवीमि वः	022c  
वैशम्पायन उवाच	023  
तस्य राजा सिंहगतेः सखेलं दुर्योधनो भीमसेनस्य हर्षात्	023a  
गतिं स्वगत्यानुचकार मन्दो निर्गच्छतां पाण्डवानां सभायाः	023c  
नैतावता कृतमित्यब्रवीत्तं वृकोदरः सन्निवृत्तार्धकायः	024a  
शीघ्रं हि त्वा निहतं सानुबन्धं संस्मार्याहं प्रतिवक्ष्यामि मूढ	024c  
एतत्समीक्ष्यात्मनि चावमानं नियम्य मन्युं बलवान्स मानी	025a  
राजानुगः संसदि कौरवाणां विनिष्क्रमन्वाक्यमुवाच भीमः	025c  
अहं दुर्योधनं हन्ता कर्णं हन्ता धनञ्जयः	026a  
शकुनिं चाक्षकितवं सहदेवो हनिष्यति	026c  
इदं च भूयो वक्ष्यामि सभामध्ये बृहद्वचः	027a  
सत्यं देवाः करिष्यन्ति यन्नो युद्धं भविष्यति	027c  
सुयोधनमिमं पापं हन्तास्मि गदया युधि	028a  
शिरः पादेन चास्याहमधिष्ठास्यामि भूतले	028c  
वाक्यशूरस्य चैवास्य परुषस्य दुरात्मनः	029a  
दुःशासनस्य रुधिरं पातास्मि मृगराडिव	029c  
अर्जुन उवाच	030  
नैव वाचा व्यवसितं भीम विज्ञायते सताम्	030a  
इतश्चतुर्दशे वर्षे द्रष्टारो यद्भविष्यति	030c  
दुर्योधनस्य कर्णस्य शकुनेश्च दुरात्मनः	031a  
दुःशासनचतुर्थानां भूमिः पास्यति शोणितम्	031c  
असूयितारं वक्तारं प्रस्रष्टारं दुरात्मनाम्	032a  
भीमसेन नियोगात्ते हन्ताहं कर्णमाहवे	032c  
अर्जुनः प्रतिजानीते भीमस्य प्रियकाम्यया	033a  
कर्णं कर्णानुगांश्चैव रणे हन्तास्मि पत्रिभिः	033c  
ये चान्ये प्रतियोत्स्यन्ति बुद्धिमोहेन मां नृपाः	034a  
तांश्च सर्वाञ्शितैर्बाणैर्नेतास्मि यमसादनम्	034c  
चलेद्धि हिमवान्स्थानान्निष्प्रभः स्याद्दिवाकरः	035a  
शैत्यं सोमात्प्रणश्येत मत्सत्यं विचलेद्यदि	035c  
न प्रदास्यति चेद्राज्यमितो वर्षे चतुर्दशे	036a  
दुर्योधनो हि सत्कृत्य सत्यमेतद्भविष्यति	036c  
वैशम्पायन उवाच	037  
इत्युक्तवति पार्थे तु श्रीमान्माद्रवतीसुतः	037a  
प्रगृह्य विपुलं बाहुं सहदेवः प्रतापवान्	037c  
सौबलस्य वधं प्रेप्सुरिदं वचनमब्रवीत्	038a  
क्रोधसंरक्तनयनो निःश्वसन्निव पन्नगः	038c  
अक्षान्यान्मन्यसे मूढ गान्धाराणां यशोहर	039a  
नैतेऽक्षा निशिता बाणास्त्वयैते समरे वृताः	039c  
यथा चैवोक्तवान्भीमस्त्वामुद्दिश्य सबान्धवम्	040a  
कर्ताहं कर्मणस्तस्य कुरु कार्याणि सर्वशः	040c  
हन्तास्मि तरसा युद्धे त्वां विक्रम्य सबान्धवम्	041a  
यदि स्थास्यसि सङ्ग्रामे क्षत्रधर्मेण सौबल	041c  
सहदेववचः श्रुत्वा नकुलोऽपि विशां पते	042a  
दर्शनीयतमो नॄणामिदं वचनमब्रवीत्	042c  
सुतेयं यज्ञसेनस्य द्यूतेऽस्मिन्धृतराष्ट्रजैः	043a  
यैर्वाचः श्राविता रूक्षाः स्थितैर्दुर्योधनप्रिये	043c  
तान्धार्तराष्ट्रान्दुर्वृत्तान्मुमूर्षून्कालचोदितान्	044a  
दर्शयिष्यामि भूयिष्ठमहं वैवस्वतक्षयम्	044c  
निदेशाद्धर्मराजस्य द्रौपद्याः पदवीं चरन्	045a  
निर्धार्तराष्ट्रां पृथिवीं कर्तास्मि नचिरादिव	045c  
एवं ते पुरुषव्याघ्राः सर्वे व्यायतबाहवः	046a  
प्रतिज्ञा बहुलाः कृत्वा धृतराष्ट्रमुपागमन्	046c  
