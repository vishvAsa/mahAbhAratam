वैशम्पायन उवाच	001  
वसन्दुर्योधनस्तस्यां सभायां भरतर्षभ	001a  
शनैर्ददर्श तां सर्वां सभां शकुनिना सह	001c  
तस्यां दिव्यानभिप्रायान्ददर्श कुरुनन्दनः	002a  
न दृष्टपूर्वा ये तेन नगरे नागसाह्वये	002c  
स कदाचित्सभामध्ये धार्तराष्ट्रो महीपतिः	003a  
स्फाटिकं तलमासाद्य जलमित्यभिशङ्कया	003c  
स्ववस्त्रोत्कर्षणं राजा कृतवान्बुद्धिमोहितः	004a  
दुर्मना विमुखश्चैव परिचक्राम तां सभाम्	004c  
ततः स्फाटिकतोयां वै स्फाटिकाम्बुजशोभिताम्	005a  
वापीं मत्वा स्थलमिति सवासाः प्रापतज्जले	005c  
जले निपतितं दृष्ट्वा किङ्करा जहसुर्भृशम्	006a  
वासांसि च शुभान्यस्मै प्रददू राजशासनात्	006c  
तथागतं तु तं दृष्ट्वा भीमसेनो महाबलः	007a  
अर्जुनश्च यमौ चोभौ सर्वे ते प्राहसंस्तदा	007c  
नामर्षयत्ततस्तेषामवहासममर्षणः	008a  
आकारं रक्षमाणस्तु न स तान्समुदैक्षत	008c  
पुनर्वसनमुत्क्षिप्य प्रतरिष्यन्निव स्थलम्	009a  
आरुरोह ततः सर्वे जहसुस्ते पुनर्जनाः	009c  
द्वारं च विवृताकारं ललाटेन समाहनत्	010a  
संवृतं चेति मन्वानो द्वारदेशादुपारमत्	010c  
एवं प्रलम्भान्विविधान्प्राप्य तत्र विशां पते	011a  
पाण्डवेयाभ्यनुज्ञातस्ततो दुर्योधनो नृपः	011c  
अप्रहृष्टेन मनसा राजसूये महाक्रतौ	012a  
प्रेक्ष्य तामद्भुतामृद्धिं जगाम गजसाह्वयम्	012c  
पाण्डवश्रीप्रतप्तस्य ध्यानग्लानस्य गच्छतः	013a  
दुर्योधनस्य नृपतेः पापा मतिरजायत	013c  
पार्थान्सुमनसो दृष्ट्वा पार्थिवांश्च वशानुगान्	014a  
कृत्स्नं चापि हितं लोकमाकुमारं कुरूद्वह	014c  
महिमानं परं चापि पाण्डवानां महात्मनाम्	015a  
दुर्योधनो धार्तराष्ट्रो विवर्णः समपद्यत	015c  
स तु गच्छन्ननेकाग्रः सभामेवानुचिन्तयन्	016a  
श्रियं च तामनुपमां धर्मराजस्य धीमतः	016c  
प्रमत्तो धृतराष्ट्रस्य पुत्रो दुर्योधनस्तदा	017a  
नाभ्यभाषत्सुबलजं भाषमाणं पुनः पुनः	017c  
अनेकाग्रं तु तं दृष्ट्वा शकुनिः प्रत्यभाषत	018a  
दुर्योधन कुतोमूलं निःश्वसन्निव गच्छसि	018c  
दुर्योधन उवाच	019  
दृष्ट्वेमां पृथिवीं कृत्स्नां युधिष्ठिरवशानुगाम्	019a  
जितामस्त्रप्रतापेन श्वेताश्वस्य महात्मनः	019c  
तं च यज्ञं तथाभूतं दृष्ट्वा पार्थस्य मातुल	020a  
यथा शक्रस्य देवेषु तथाभूतं महाद्युते	020c  
अमर्षेण सुसम्पूर्णो दह्यमानो दिवानिशम्	021a  
शुचिशुक्रागमे काले शुष्ये तोयमिवाल्पकम्	021c  
पश्य सात्वतमुख्येन शिशुपालं निपातितम्	022a  
न च तत्र पुमानासीत्कश्चित्तस्य पदानुगः	022c  
दह्यमाना हि राजानः पाण्डवोत्थेन वह्निना	023a  
क्षान्तवन्तोऽपराधं तं को हि तं क्षन्तुमर्हति	023c  
वासुदेवेन तत्कर्म तथायुक्तं महत्कृतम्	024a  
सिद्धं च पाण्डवेयानां प्रतापेन महात्मनाम्	024c  
तथा हि रत्नान्यादाय विविधानि नृपा नृपम्	025a  
उपतिष्ठन्ति कौन्तेयं वैश्या इव करप्रदाः	025c  
श्रियं तथाविधां दृष्ट्वा ज्वलन्तीमिव पाण्डवे	026a  
अमर्षवशमापन्नो दह्येऽहमतथोचितः	026c  
वह्निमेव प्रवेक्ष्यामि भक्षयिष्यामि वा विषम्	027a  
अपो वापि प्रवेक्ष्यामि न हि शक्ष्यामि जीवितुम्	027c  
को हि नाम पुमाल्ँलोके मर्षयिष्यति सत्त्ववान्	028a  
सपत्नानृध्यतो दृष्ट्वा हानिमात्मन एव च	028c  
सोऽहं न स्त्री न चाप्यस्त्री न पुमान्नापुमानपि	029a  
योऽहं तां मर्षयाम्यद्य तादृशीं श्रियमागताम्	029c  
ईश्वरत्वं पृथिव्याश्च वसुमत्तां च तादृशीम्	030a  
यज्ञं च तादृशं दृष्ट्वा मादृशः को न सञ्ज्वरेत्	030c  
अशक्तश्चैक एवाहं तामाहर्तुं नृपश्रियम्	031a  
सहायांश्च न पश्यामि तेन मृत्युं विचिन्तये	031c  
दैवमेव परं मन्ये पौरुषं तु निरर्थकम्	032a  
दृष्ट्वा कुन्तीसुते शुभ्रां श्रियं तामाहृतां तथा	032c  
कृतो यत्नो मया पूर्वं विनाशे तस्य सौबल	033a  
तच्च सर्वमतिक्रम्य स वृद्धोऽप्स्विव पङ्कजम्	033c  
तेन दैवं परं मन्ये पौरुषं तु निरर्थकम्	034a  
धार्तराष्ट्रा हि हीयन्ते पार्था वर्धन्ति नित्यशः	034c  
सोऽहं श्रियं च तां दृष्ट्वा सभां तां च तथाविधाम्	035a  
रक्षिभिश्चावहासं तं परितप्ये यथाग्निना	035c  
स मामभ्यनुजानीहि मातुलाद्य सुदुःखितम्	036a  
अमर्षं च समाविष्टं धृतराष्ट्रे निवेदय	036c  
