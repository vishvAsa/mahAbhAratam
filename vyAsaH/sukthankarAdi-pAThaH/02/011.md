नारद उवाच	001  
पुरा देवयुगे राजन्नादित्यो भगवान्दिवः	001a  
आगच्छन्मानुषं लोकं दिदृक्षुर्विगतक्लमः	001c  
चरन्मानुषरूपेण सभां दृष्ट्वा स्वयम्भुवः	002a  
सभामकथयन्मह्यं ब्राह्मीं तत्त्वेन पाण्डव	002c  
अप्रमेयप्रभां दिव्यां मानसीं भरतर्षभ	003a  
अनिर्देश्यां प्रभावेन सर्वभूतमनोरमाम्	003c  
श्रुत्वा गुणानहं तस्याः सभायाः पाण्डुनन्दन	004a  
दर्शनेप्सुस्तथा राजन्नादित्यमहमब्रुवम्	004c  
भगवन्द्रष्टुमिच्छामि पितामहसभामहम्	005a  
येन सा तपसा शक्या कर्मणा वापि गोपते	005c  
औषधैर्वा तथा युक्तैरुत वा मायया यया	006a  
तन्ममाचक्ष्व भगवन्पश्येयं तां सभां कथम्	006c  
ततः स भगवान्सूर्यो मामुपादाय वीर्यवान्	007a  
अगच्छत्तां सभां ब्राह्मीं विपापां विगतक्लमाम्	007c  
एवंरूपेति सा शक्या न निर्देष्टुं जनाधिप	008a  
क्षणेन हि बिभर्त्यन्यदनिर्देश्यं वपुस्तथा	008c  
न वेद परिमाणं वा संस्थानं वापि भारत	009a  
न च रूपं मया तादृग्दृष्टपूर्वं कदाचन	009c  
सुसुखा सा सभा राजन्न शीता न च घर्मदा	010a  
न क्षुत्पिपासे न ग्लानिं प्राप्य तां प्राप्नुवन्त्युत	010c  
नानारूपैरिव कृता सुविचित्रैः सुभास्वरैः	011a  
स्तम्भैर्न च धृता सा तु शाश्वती न च सा क्षरा	011c  
अति चन्द्रं च सूर्यं च शिखिनं च स्वयम्प्रभा	012a  
दीप्यते नाकपृष्ठस्था भासयन्तीव भास्करम्	012c  
तस्यां स भगवानास्ते विदधद्देवमायया	013a  
स्वयमेकोऽनिशं राजल्ँलोकाल्ँलोकपितामहः	013c  
उपतिष्ठन्ति चाप्येनं प्रजानां पतयः प्रभुम्	014a  
दक्षः प्रचेताः पुलहो मरीचिः कश्यपस्तथा	014c  
भृगुरत्रिर्वसिष्ठश्च गौतमश्च तथाङ्गिराः	015a  
मनोऽन्तरिक्षं विद्याश्च वायुस्तेजो जलं मही	015c  
शब्दः स्पर्शस्तथा रूपं रसो गन्धश्च भारत	016a  
प्रकृतिश्च विकारश्च यच्चान्यत्कारणं भुवः	016c  
चन्द्रमाः सह नक्षत्रैरादित्यश्च गभस्तिमान्	017a  
वायवः क्रतवश्चैव सङ्कल्पः प्राण एव च	017c  
एते चान्ये च बहवः स्वयम्भुवमुपस्थिताः	018a  
अर्थो धर्मश्च कामश्च हर्षो द्वेषस्तपो दमः	018c  
आयान्ति तस्यां सहिता गन्धर्वाप्सरसस्तथा	019a  
विंशतिः सप्त चैवान्ये लोकपालाश्च सर्वशः	019c  
शुक्रो बृहस्पतिश्चैव बुधोऽङ्गारक एव च	020a  
शनैश्चरश्च राहुश्च ग्रहाः सर्वे तथैव च	020c  
मन्त्रो रथन्तरश्चैव हरिमान्वसुमानपि	021a  
आदित्याः साधिराजानो नानाद्वन्द्वैरुदाहृताः	021c  
मरुतो विश्वकर्मा च वसवश्चैव भारत	022a  
तथा पितृगणाः सर्वे सर्वाणि च हवींष्यथ	022c  
ऋग्वेदः सामवेदश्च यजुर्वेदश्च पाण्डव	023a  
अथर्ववेदश्च तथा पर्वाणि च विशां पते	023c  
इतिहासोपवेदाश्च वेदाङ्गानि च सर्वशः	024a  
ग्रहा यज्ञाश्च सोमश्च दैवतानि च सर्वशः	024c  
सावित्री दुर्गतरणी वाणी सप्तविधा तथा	025a  
मेधा धृतिः श्रुतिश्चैव प्रज्ञा बुद्धिर्यशः क्षमा	025c  
सामानि स्तुतिशस्त्राणि गाथाश्च विविधास्तथा	026a  
भाष्याणि तर्कयुक्तानि देहवन्ति विशां पते	026c  
क्षणा लवा मुहूर्ताश्च दिवा रात्रिस्तथैव च	027a  
अर्धमासाश्च मासाश्च ऋतवः षट्च भारत	027c  
संवत्सराः पञ्चयुगमहोरात्राश्चतुर्विधाः	028a  
कालचक्रं च यद्दिव्यं नित्यमक्षयमव्ययम्	028c  
अदितिर्दितिर्दनुश्चैव सुरसा विनता इरा	029a  
कालका सुरभिर्देवी सरमा चाथ गौतमी	029c  
आदित्या वसवो रुद्रा मरुतश्चाश्विनावपि	030a  
विश्वेदेवाश्च साध्याश्च पितरश्च मनोजवाः	030c  
राक्षसाश्च पिशाचाश्च दानवा गुह्यकास्तथा	031a  
सुपर्णनागपशवः पितामहमुपासते	031c  
देवो नारायणस्तस्यां तथा देवर्षयश्च ये	032a  
ऋषयो वालखिल्याश्च योनिजायोनिजास्तथा	032c  
यच्च किञ्चित्त्रिलोकेऽस्मिन्दृश्यते स्थाणुजङ्गमम्	033a  
सर्वं तस्यां मया दृष्टं तद्विद्धि मनुजाधिप	033c  
अष्टाशीतिसहस्राणि यतीनामूर्ध्वरेतसाम्	034a  
प्रजावतां च पञ्चाशदृषीणामपि पाण्डव	034c  
ते स्म तत्र यथाकामं दृष्ट्वा सर्वे दिवौकसः	035a  
प्रणम्य शिरसा तस्मै प्रतियान्ति यथागतम्	035c  
अतिथीनागतान्देवान्दैत्यान्नागान्मुनींस्तथा	036a  
यक्षान्सुपर्णान्कालेयान्गन्धर्वाप्सरसस्तथा	036c  
महाभागानमितधीर्ब्रह्मा लोकपितामहः	037a  
दयावान्सर्वभूतेषु यथार्हं प्रतिपद्यते	037c  
प्रतिगृह्य च विश्वात्मा स्वयम्भूरमितप्रभः	038a  
सान्त्वमानार्थसम्भोगैर्युनक्ति मनुजाधिप	038c  
तथा तैरुपयातैश्च प्रतियातैश्च भारत	039a  
आकुला सा सभा तात भवति स्म सुखप्रदा	039c  
सर्वतेजोमयी दिव्या ब्रह्मर्षिगणसेविता	040a  
ब्राह्म्या श्रिया दीप्यमाना शुशुभे विगतक्लमा	040c  
सा सभा तादृशी दृष्टा सर्वलोकेषु दुर्लभा	041a  
सभेयं राजशार्दूल मनुष्येषु यथा तव	041c  
एता मया दृष्टपूर्वाः सभा देवेषु पाण्डव	042a  
तवेयं मानुषे लोके सर्वश्रेष्ठतमा सभा	042c  
043    युधिष्ठिर उवाच
प्रायशो राजलोकस्ते कथितो वदतां वर	043a  
वैवस्वतसभायां तु यथा वदसि वै प्रभो	043c  
वरुणस्य सभायां तु नागास्ते कथिता विभो	044a  
दैत्येन्द्राश्चैव भूयिष्ठाः सरितः सागरास्तथा	044c  
तथा धनपतेर्यक्षा गुह्यका राक्षसास्तथा	045a  
गन्धर्वाप्सरसश्चैव भगवांश्च वृषध्वजः	045c  
पितामहसभायां तु कथितास्ते महर्षयः	046a  
सर्वदेवनिकायाश्च सर्वशास्त्राणि चैव हि	046c  
शतक्रतुसभायां तु देवाः सङ्कीर्तिता मुने	047a  
उद्देशतश्च गन्धर्वा विविधाश्च महर्षयः	047c  
एक एव तु राजर्षिर्हरिश्चन्द्रो महामुने	048a  
कथितस्ते सभानित्यो देवेन्द्रस्य महात्मनः	048c  
किं कर्म तेनाचरितं तपो वा नियतव्रतम्	049a  
येनासौ सह शक्रेण स्पर्धते स्म महायशाः	049c  
पितृलोकगतश्चापि त्वया विप्र पिता मम	050a  
दृष्टः पाण्डुर्महाभागः कथं चासि समागतः	050c  
किमुक्तवांश्च भगवन्नेतदिच्छामि वेदितुम्	051a  
त्वत्तः श्रोतुमहं सर्वं परं कौतूहलं हि मे	051c  
052    नारद उवाच
यन्मां पृच्छसि राजेन्द्र हरिश्चन्द्रं प्रति प्रभो	052a  
तत्तेऽहं सम्प्रवक्ष्यामि माहात्म्यं तस्य धीमतः	052c  
स राजा बलवानासीत्सम्राट्सर्वमहीक्षिताम्	053a  
तस्य सर्वे महीपालाः शासनावनताः स्थिताः	053c  
तेनैकं रथमास्थाय जैत्रं हेमविभूषितम्	054a  
शस्त्रप्रतापेन जिता द्वीपाः सप्त नरेश्वर	054c  
स विजित्य महीं सर्वां सशैलवनकाननाम्	055a  
आजहार महाराज राजसूयं महाक्रतुम्	055c  
तस्य सर्वे महीपाला धनान्याजह्रुराज्ञया	056a  
द्विजानां परिवेष्टारस्तस्मिन्यज्ञे च तेऽभवन्	056c  
प्रादाच्च द्रविणं प्रीत्या याजकानां नरेश्वरः	057a  
यथोक्तं तत्र तैस्तस्मिंस्ततः पञ्चगुणाधिकम्	057c  
अतर्पयच्च विविधैर्वसुभिर्ब्राह्मणांस्तथा	058a  
प्रासर्पकाले सम्प्राप्ते नानादिग्भ्यः समागतान्	058c  
भक्ष्यैर्भोज्यैश्च विविधैर्यथाकामपुरस्कृतैः	059a  
रत्नौघतर्पितैस्तुष्टैर्द्विजैश्च समुदाहृतम्	059c  
059e   तेजस्वी च यशस्वी च नृपेभ्योऽभ्यधिकोऽभवत्
एतस्मात्कारणात्पार्थ हरिश्चन्द्रो विराजते	060a  
तेभ्यो राजसहस्रेभ्यस्तद्विद्धि भरतर्षभ	060c  
समाप्य च हरिश्चन्द्रो महायज्ञं प्रतापवान्	061a  
अभिषिक्तः स शुशुभे साम्राज्येन नराधिप	061c  
ये चान्येऽपि महीपाला राजसूयं महाक्रतुम्	062a  
यजन्ते ते महेन्द्रेण मोदन्ते सह भारत	062c  
ये चापि निधनं प्राप्ताः सङ्ग्रामेष्वपलायिनः	063a  
ते तत्सदः समासाद्य मोदन्ते भरतर्षभ	063c  
तपसा ये च तीव्रेण त्यजन्तीह कलेवरम्	064a  
तेऽपि तत्स्थानमासाद्य श्रीमन्तो भान्ति नित्यशः	064c  
पिता च त्वाह कौन्तेय पाण्डुः कौरवनन्दनः	065a  
हरिश्चन्द्रे श्रियं दृष्ट्वा नृपतौ जातविस्मयः	065c  
समर्थोऽसि महीं जेतुं भ्रातरस्ते वशे स्थिताः	066a  
राजसूयं क्रतुश्रेष्ठमाहरस्वेति भारत	066c  
तस्य त्वं पुरुषव्याघ्र सङ्कल्पं कुरु पाण्डव	067a  
गन्तारस्ते महेन्द्रस्य पूर्वैः सह सलोकताम्	067c  
बहुविघ्नश्च नृपते क्रतुरेष स्मृतो महान्	068a  
छिद्राण्यत्र हि वाञ्छन्ति यज्ञघ्ना ब्रह्मराक्षसाः	068c  
युद्धं च पृष्ठगमनं पृथिवीक्षयकारकम्	069a  
किञ्चिदेव निमित्तं च भवत्यत्र क्षयावहम्	069c  
एतत्सञ्चिन्त्य राजेन्द्र यत्क्षमं तत्समाचर	070a  
अप्रमत्तोत्थितो नित्यं चातुर्वर्ण्यस्य रक्षणे	070c  
070e   भव एधस्व मोदस्व दानैस्तर्पय च द्विजान्
एतत्ते विस्तरेणोक्तं यन्मां त्वं परिपृच्छसि	071a  
आपृच्छे त्वां गमिष्यामि दाशार्हनगरीं प्रति	071c  
072    वैशम्पायन उवाच
एवमाख्याय पार्थेभ्यो नारदो जनमेजय	072a  
जगाम तैर्वृतो राजन्नृषिभिर्यैः समागतः	072c  
गते तु नारदे पार्थो भ्रातृभिः सह कौरव	073a  
राजसूयं क्रतुश्रेष्ठं चिन्तयामास भारत	073c  
