ब्रह्मोवाच	001  
हन्त वः सम्प्रवक्ष्यामि यन्मां पृच्छथ सत्तमाः	001a  
समस्तमिह तच्छ्रुत्वा सम्यगेवावधार्यताम्	001c  
अहिंसा सर्वभूतानामेतत्कृत्यतमं मतम्	002a  
एतत्पदमनुद्विग्नं वरिष्ठं धर्मलक्षणम्	002c  
ज्ञानं निःश्रेय इत्याहुर्वृद्धा निश्चयदर्शिनः	003a  
तस्माज्ज्ञानेन शुद्धेन मुच्यते सर्वपातकैः	003c  
हिंसापराश्च ये लोके ये च नास्तिकवृत्तयः	004a  
लोभमोहसमायुक्तास्ते वै निरयगामिनः	004c  
आशीर्युक्तानि कर्माणि कुर्वते ये त्वतन्द्रिताः	005a  
तेऽस्मिल्ँलोके प्रमोदन्ते जायमानाः पुनः पुनः	005c  
कुर्वते ये तु कर्माणि श्रद्दधाना विपश्चितः	006a  
अनाशीर्योगसंयुक्तास्ते धीराः साधुदर्शिनः	006c  
अतः परं प्रवक्ष्यामि सत्त्वक्षेत्रज्ञयोर्यथा	007a  
संयोगो विप्रयोगश्च तन्निबोधत सत्तमाः	007c  
विषयो विषयित्वं च सम्बन्धोऽयमिहोच्यते	008a  
विषयी पुरुषो नित्यं सत्त्वं च विषयः स्मृतः	008c  
व्याख्यातं पूर्वकल्पेन मशकोदुम्बरं यथा	009a  
भुज्यमानं न जानीते नित्यं सत्त्वमचेतनम्	009c  
यस्त्वेव तु विजानीते यो भुङ्क्ते यश्च भुज्यते	009e  
अनित्यं द्वन्द्वसंयुक्तं सत्त्वमाहुर्गुणात्मकम्	010a  
निर्द्वन्द्वो निष्कलो नित्यः क्षेत्रज्ञो निर्गुणात्मकः	010c  
समः सञ्ज्ञागतस्त्वेवं यदा सर्वत्र दृश्यते	011a  
उपभुङ्क्ते सदा सत्त्वमापः पुष्करपर्णवत्	011c  
सर्वैरपि गुणैर्विद्वान्व्यतिषक्तो न लिप्यते	012a  
जलबिन्दुर्यथा लोलः पद्मिनीपत्रसंस्थितः	012c  
एवमेवाप्यसंसक्तः पुरुषः स्यान्न संशयः	012e  
द्रव्यमात्रमभूत्सत्त्वं पुरुषस्येति निश्चयः	013a  
यथा द्रव्यं च कर्ता च संयोगोऽप्यनयोस्तथा	013c  
यथा प्रदीपमादाय कश्चित्तमसि गच्छति	014a  
तथा सत्त्वप्रदीपेन गच्छन्ति परमैषिणः	014c  
यावद्द्रव्यगुणस्तावत्प्रदीपः सम्प्रकाशते	015a  
क्षीणद्रव्यगुणं ज्योतिरन्तर्धानाय गच्छति	015c  
व्यक्तः सत्त्वगुणस्त्वेवं पुरुषोऽव्यक्त इष्यते	016a  
एतद्विप्रा विजानीत हन्त भूयो ब्रवीमि वः	016c  
सहस्रेणापि दुर्मेधा न वृद्धिमधिगच्छति	017a  
चतुर्थेनाप्यथांशेन बुद्धिमान्सुखमेधते	017c  
एवं धर्मस्य विज्ञेयं संसाधनमुपायतः	018a  
उपायज्ञो हि मेधावी सुखमत्यन्तमश्नुते	018c  
यथाऽध्वानमपाथेयः प्रपन्नो मानवः क्वचित्	019a  
क्लेशेन याति महता विनश्यत्यन्तराऽपि वा	019c  
तथा कर्मसु विज्ञेयं फलं भवति वा न वा	020a  
पुरुषस्याऽऽत्मनिःश्रेयः शुभाशुभनिदर्शनम्	020c  
यथा च दीर्घमध्वानं पद्भ्यामेव प्रपद्यते	021a  
अदृष्टपूर्वं सहसा तत्त्वदर्शनवर्जितः	021c  
तमेव च यथाऽध्वानं रथेनेहाऽऽशुगामिना	022a  
यायादश्वप्रयुक्तेन तथा बुद्धिमतां गतिः	022c  
उच्चं पर्वतमारुह्य नान्ववेक्षेत भूगतम्	023a  
रथेन रथिनं पश्येत्क्लिश्यमानमचेतनम्	023c  
यावद्रथपथस्तावद्रथेन स तु गच्छति	024a  
क्षीणे रथपथे प्राज्ञो रथमुत्सृज्य गच्छति	024c  
एवं गच्छति मेधावी तत्त्वयोगविधानवित्	025a  
समाज्ञाय महाबुद्धिरुत्तरादुत्तरोत्तरम्	025c  
यथा महार्णवं घोरमप्लवः सम्प्रगाहते	026a  
बाहुभ्यामेव सम्मोहाद्वधं चर्च्छत्यसंशयम्	026c  
नावा चापि यथा प्राज्ञो विभागज्ञस्तरित्रया	027a  
अक्लान्तः सलिलं गाहेत्क्षिप्रं सन्तरति ध्रुवम्	027c  
तीर्णो गच्छेत्परं पारं नावमुत्सृज्य निर्ममः	028a  
व्याख्यातं पूर्वकल्पेन यथा रथिपदातिनौ	028c  
स्नेहात्सम्मोहमापन्नो नावि दाशो यथा तथा	029a  
ममत्वेनाभिभूतः स तत्रैव परिवर्तते	029c  
नावं न शक्यमारुह्य स्थले विपरिवर्तितुम्	030a  
तथैव रथमारुह्य नाप्सु चर्या विधीयते	030c  
एवं कर्म कृतं चित्रं विषयस्थं पृथक्पृथक्	031a  
यथा कर्म कृतं लोके तथा तदुपपद्यते	031c  
यन्नैव गन्धिनो रस्यं न रूपस्पर्शशब्दवत्	032a  
मन्यन्ते मुनयो बुद्ध्या तत्प्रधानं प्रचक्षते	032c  
तत्र प्रधानमव्यक्तमव्यक्तस्य गुणो महान्	033a  
महतः प्रधानभूतस्य गुणोऽहङ्कार एव च	033c  
अहङ्कारप्रधानस्य महाभूतकृतो गुणः	034a  
पृथक्त्वेन हि भूतानां विषया वै गुणाः स्मृताः	034c  
बीजधर्मं यथाऽव्यक्तं तथैव प्रसवात्मकम्	035a  
बीजधर्मा महानात्मा प्रसवश्चेति नः श्रुतम्	035c  
बीजधर्मा त्वहङ्कारः प्रसवश्च पुनः पुनः	036a  
बीजप्रसवधर्माणि महाभूतानि पञ्च वै	036c  
बीजधर्मिण इत्याहुः प्रसवं च न कुर्वते	037a  
विशेषाः पञ्चभूतानां तेषां वित्तं विशेषणम्	037c  
तत्रैकगुणमाकाशं द्विगुणो वायुरुच्यते	038a  
त्रिगुणं ज्योतिरित्याहुरापश्चापि चतुर्गुणाः	038c  
पृथ्वी पञ्चगुणा ज्ञेया त्रसस्थावरसङ्कुला	039a  
सर्वभूतकरी देवी शुभाशुभनिदर्शना	039c  
शब्दः स्पर्शस्तथा रूपं रसो गन्धश्च पञ्चमः	040a  
एते पञ्च गुणा भूमेर्विज्ञेया द्विजसत्तमाः	040c  
पार्थिवश्च सदा गन्धो गन्धश्च बहुधा स्मृतः	041a  
तस्य गन्धस्य वक्ष्यामि विस्तरेण बहून्गुणान्	041c  
इष्टश्चानिष्टगन्धश्च मधुरोऽम्लः कटुस्तथा	042a  
निर्हारी संहतः स्निग्धो रूक्षो विशद एव च	042c  
एवं दशविधो ज्ञेयः पार्थिवो गन्ध इत्युत	042e  
शब्दः स्पर्शस्तथा रूपं रसश्चापां गुणाः स्मृताः	043a  
रसज्ञानं तु वक्ष्यामि रसस्तु बहुधा स्मृतः	043c  
मधुरोऽम्लः कटुस्तिक्तः कषायो लवणस्तथा	044a  
एवं षड्विधविस्तारो रसो वारिमयः स्मृतः	044c  
शब्दः स्पर्शस्तथा रूपं त्रिगुणं ज्योतिरुच्यते	045a  
ज्योतिषश्च गुणो रूपं रूपं च बहुधा स्मृतम्	045c  
शुक्लं कृष्णं तथा रक्तं नीलं पीतारुणं तथा	046a  
ह्रस्वं दीर्घं तथा स्थूलं चतुरस्राणु वृत्तकम्	046c  
एवं द्वादशविस्तारं तेजसो रूपमुच्यते	047a  
विज्ञेयं ब्राह्मणैर्नित्यं धर्मज्ञैः सत्यवादिभिः	047c  
शब्दस्पर्शौ च विज्ञेयौ द्विगुणो वायुरुच्यते	048a  
वायोश्चापि गुणः स्पर्शः स्पर्शश्च बहुधा स्मृतः	048c  
उष्णः शीतः सुखो दुःखः स्निग्धो विशद एव च	049a  
कठिनश्चिक्कणः श्लक्ष्णः पिच्छिलो दारुणो मृदुः	049c  
एवं द्वादशविस्तारो वायव्यो गुण उच्यते	050a  
विधिवद्ब्रह्मणैः सिद्धैर्धर्मज्ञैस्तत्त्वदर्शिभिः	050c  
तत्रैकगुणमाकाशं शब्द इत्येव च स्मृतः	051a  
तस्य शब्दस्य वक्ष्यामि विस्तरेण बहून्गुणान्	051c  
षड्जर्षभौ च गान्धारो मध्यमः पञ्चमस्तथा	052a  
अतः परं तु विज्ञेयो निषादो धैवतस्तथा	052c  
इष्टोऽनिष्टश्च शब्दस्तु संहतः प्रविभागवान्	053a  
एवं बहुविधो ज्ञेयः शब्द आकाशसम्भवः	053c  
आकाशमुत्तमं भूतमहङ्कारस्ततः परम्	054a  
अहङ्कारात्परा बुद्धिर्बुद्धेरात्मा ततः परः	054c  
तस्मात्तु परमव्यक्तमव्यक्तात्पुरुषः परः	055a  
परावरज्ञो भूतानां यं प्राप्यानन्त्यमश्नुते	055c  
