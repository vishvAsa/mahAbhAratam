ब्रह्मोवाच	001  
रजोऽहं वः प्रवक्ष्यामि याथातथ्येन सत्तमाः	001a  
निबोधत महाभागा गुणवृत्तं च सर्वशः	001c  
सङ्घातो रूपमायासः सुखदुःखे हिमातपौ	002a  
ऐश्वर्यं विग्रहः सन्धिर्हेतुवादोऽरतिः क्षमा	002c  
बलं शौर्यं मदो रोषो व्यायामकलहावपि	003a  
ईर्ष्येप्सा पैशुनं युद्धं ममत्वं परिपालनम्	003c  
वधबन्धपरिक्लेशाः क्रयो विक्रय एव च	004a  
निकृन्त छिन्धि भिन्धीति परमर्मावकर्तनम्	004c  
उग्रं दारुणमाक्रोशः परवित्तानुशासनम्	005a  
लोकचिन्ता विचिन्ता च मत्सरः परिभाषणम्	005c  
मृषावादो मृषादानं विकल्पः परिभाषणम्	006a  
निन्दा स्तुतिः प्रशंसा च प्रतापः परितर्पणम्	006c  
परिचर्या च शुश्रूषा सेवा तृष्णा व्यपाश्रयः	007a  
व्यूहोऽनयः प्रमादश्च परितापः परिग्रहः	007c  
संस्कारा ये च लोकेऽस्मिन्प्रवर्तन्ते पृथक्पृथक्	008a  
नृषु नारीषु भूतेषु द्रव्येषु शरणेषु च	008c  
सन्तापोऽप्रत्ययश्चैव व्रतानि नियमाश्च ये	009a  
प्रदानमाशीर्युक्तं च सततं मे भवत्विति	009c  
स्वधाकारो नमस्कारः स्वाहाकारो वषट्क्रिया	010a  
याजनाध्यापने चोभे तथैवाहुः परिग्रहम्	010c  
इदं मे स्यादिदं मे स्यात्स्नेहो गुणसमुद्भवः	011a  
अभिद्रोहस्तथा माया निकृतिर्मान एव च	011c  
स्तैन्यं हिंसा परीवादः परितापः प्रजागरः	012a  
स्तम्भो दम्भोऽथ रागश्च भक्तिः प्रीतिः प्रमोदनम्	012c  
द्यूतं च जनवादश्च सम्बन्धाः स्त्रीकृताश्च ये	013a  
नृत्तवादित्रगीतानि प्रसङ्गा ये च केचन	013c  
सर्व एते गुणा विप्रा राजसाः सम्प्रकीर्तिताः	013e  
भूतभव्यभविष्याणां भावानां भुवि भावनाः	014a  
त्रिवर्गनिरता नित्यं धर्मोऽर्थः काम इत्यपि	014c  
कामवृत्ताः प्रमोदन्ते सर्वकामसमृद्धिभिः	015a  
अर्वाक्स्रोतस इत्येते तैजसा रजसावृताः	015c  
अस्मिल्ँलोके प्रमोदन्ते जायमानाः पुनः पुनः	016a  
प्रेत्यभाविकमीहन्त इह लौकिकमेव च	016c  
ददति प्रतिगृह्णन्ति जपन्त्यथ च जुह्वति	016e  
रजोगुणा वो बहुधाऽनुकीर्तिता यथावदुक्तं गुणवृत्तमेव च	017a  
नरो हि यो वेद गुणानिमान्सदा स राजसैः सर्वगुणैर्विमुच्यते	017c  
