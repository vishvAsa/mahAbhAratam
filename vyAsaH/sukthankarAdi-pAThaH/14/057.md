वैशम्पायन उवाच	001  
स मित्रसहमासाद्य त्वभिज्ञानमयाचत	001a  
तस्मै ददावभिज्ञानं स चेक्ष्वाकुवरस्तदा	001c  
सौदास उवाच	002  
न चैवैषा गतिः क्षेम्या न चान्या विद्यते गतिः	002a  
एतन्मे मतमाज्ञाय प्रयच्छ मणिकुण्डले	002c  
वैशम्पायन उवाच	003  
इत्युक्तस्तामुत्तङ्कस्तु भर्तुर्वाक्यमथाब्रवीत्	003a  
श्रुत्वा च सा ततः प्रादात्तस्मै ते मणिकुण्डले	003c  
अवाप्य कुण्डले ते तु राजानं पुनरब्रवीत्	004a  
किमेतद्गुह्यवचनं श्रोतुमिच्छामि पार्थिव	004c  
सौदास उवाच	005  
प्रजा निसर्गाद्विप्रान्वै क्षत्रियाः पूजयन्ति ह	005a  
विप्रेभ्यश्चापि बहवो दोषाः प्रादुर्भवन्ति नः	005c  
सोऽहं द्विजेभ्यः प्रणतो विप्राद्दोषमवाप्तवान्	006a  
गतिमन्यां न पश्यामि मदयन्तीसहायवान्	006c  
स्वर्गद्वारस्य गमने स्थाने चेह द्विजोत्तम	006e  
न हि राज्ञा विशेषेण विरुद्धेन द्विजातिभिः	007a  
शक्यं नृलोके संस्थातुं प्रेत्य वा सुखमेधितुम्	007c  
तदिष्टे ते मयैवैते दत्ते स्वे मणिकुण्डले	008a  
यः कृतस्तेऽद्य समयः सफलं तं कुरुष्व मे	008c  
उत्तङ्क उवाच	009  
राजंस्तथेह कर्ताऽस्मि पुनरेष्यामि ते वशम्	009a  
प्रश्नं तु कञ्चित्प्रष्टुं त्वां व्यवसिष्ये परन्तप	009c  
सौदास उवाच	010  
ब्रूहि विप्र यथाकामं प्रतिवक्ताऽस्मि ते वचः	010a  
छेत्ताऽस्मि संशयं तेऽद्य न मेऽत्रास्ति विचारणा	010c  
उत्तङ्क उवाच	011  
प्राहुर्वाक्सङ्गतं मित्रं धर्मनैपुण्यदर्शिनः	011a  
मित्रेषु यश्च विषमः स्तेन इत्येव तं विदुः	011c  
स भवान्मित्रतामद्य सम्प्राप्तो मम पार्थिव	012a  
स मे बुद्धिं प्रयच्छस्व समां बुद्धिमतां वर	012c  
अवाप्तार्थोऽहमद्येह भवांश्च पुरुषादकः	013a  
भवत्सकाशमागन्तुं क्षमं मम न वेति वा	013c  
सौदास उवाच	014  
क्षमं चेदिह वक्तव्यं मया द्विजवरोत्तम	014a  
मत्समीपं द्विजश्रेष्ठ नाऽऽगन्तव्यं कथञ्चन	014c  
एवं तव प्रपश्यामि श्रेयो भृगुकुलोद्वह	015a  
आगच्छतो हि ते विप्र भवेन्मृत्युरसंशयम्	015c  
वैशम्पायन उवाच	016  
इत्युक्तः स तदा राज्ञा क्षमं बुद्धिमता हितम्	016a  
समनुज्ञाप्य राजानमहल्यां प्रति जग्मिवान्	016c  
गृहीत्वा कुण्डले दिव्ये गुरुपत्न्याः प्रियङ्करः	017a  
जवेन महता प्रायाद्गौतमस्याऽऽश्रमं प्रति	017c  
यथा तयो रक्षणं च मदयन्त्याऽभिभाषितम्	018a  
तथा ते कुण्डले बद्ध्वा तथा कृष्णाजिनेऽनयत्	018c  
स कस्मिंश्चित्क्षुधाविष्टः फलभारसमन्वितम्	019a  
बिल्वं ददर्श कस्मिंश्चिदारुरोह क्षुधान्वितः	019c  
शाखास्वासज्य तस्यैव कृष्णाजिनमरिन्दम	020a  
यस्मिंस्ते कुण्डले बद्धे तदा द्विजवरेण वै	020c  
विशीर्णबन्धने तस्मिन्गते कृष्णाजिने महीम्	021a  
अपश्यद्भुजगः कश्चित्ते तत्र मणिकुण्डले	021c  
ऐरावतकुलोत्पन्नः शीघ्रो भूत्वा तदा स वै	022a  
विदश्याऽऽस्येन वल्मीकं विवेशाथ स कुण्डले	022c  
ह्रियमाणे तु दृष्ट्वा स कुण्डले भुजगेन ह	023a  
पपात वृक्षात्सोद्वेगो दुःखात्परमकोपनः	023c  
स दण्डकाष्ठमादाय वल्मीकमखनत्तदा	024a  
क्रोधामर्षाभितप्ताङ्गस्ततो वै द्विजपुङ्गवः	024c  
तस्य वेगमसह्यं तमसहन्ती वसुन्धरा	025a  
दण्डकाष्ठाभिनुन्नाङ्गी चचाल भृशमातुरा	025c  
ततः खनत एवाथ विप्रर्षेर्धरणीतलम्	026a  
नागलोकस्य पन्थानं कर्तुकामस्य निश्चयात्	026c  
रथेन हरियुक्तेन तं देशमुपजग्मिवान्	027a  
वज्रपाणिर्महातेजा ददर्श च द्विजोत्तमम्	027c  
स तु तं ब्राह्मणो भूत्वा तस्य दुःखेन दुःखितः	028a  
उत्तङ्कमब्रवीत्तात नैतच्छक्यं त्वयेति वै	028c  
इतो हि नागलोको वै योजनानि सहस्रशः	029a  
न दण्डकाष्ठसाध्यं च मन्ये कार्यमिदं तव	029c  
उत्तङ्क उवाच	030  
नागलोके यदि ब्रह्मन्न शक्ये कुण्डले मया	030a  
प्राप्तुं प्राणान्विमोक्ष्यामि पश्यतस्ते द्विजोत्तम	030c  
यदा स नाशकत्तस्य निश्चयं कर्तुमन्यथा	031a  
वज्रपाणिस्तदा दण्डं वज्रास्त्रेण युयोज ह	031c  
ततो वज्रप्रहारैस्तैर्दार्यमाणा वसुन्धरा	032a  
नागलोकस्य पन्थानमकरोज्जनमेजय	032c  
स तेन मार्गेण तदा नागलोकं विवेश ह	033a  
ददर्श नागलोकं च योजनानि सहस्रशः	033c  
प्राकारनिचयैर्दिव्यैर्मणिमुक्ताभ्यलङ्कृतैः	034a  
उपपन्नं महाभाग शातकुम्भमयैस्तथा	034c  
वापीः स्फटिकसोपाना नदीश्च विमलोदकाः	035a  
ददर्श वृक्षांश्च बहून्नानाद्विजगणायुतान्	035c  
तस्य लोकस्य च द्वारं ददर्श स भृगूद्वहः	036a  
पञ्चयोजनविस्तारमायतं शतयोजनम्	036c  
नागलोकमुत्तङ्कस्तु प्रेक्ष्य दीनोऽभवत्तदा	037a  
निराशश्चाभवत्तात कुण्डलाहरणे पुनः	037c  
तत्र प्रोवाच तुरगस्तं कृष्णश्वेतवालधिः	038a  
ताम्रास्यनेत्रः कौरव्य प्रज्वलन्निव तेजसा	038c  
धमस्वापानमेतन्मे ततस्त्वं विप्र लप्स्यसे	039a  
ऐरावतसुतेनेह तवानीते हि कुण्डले	039c  
मा जुगुप्सां कृथाः पुत्र त्वमत्रार्थे कथञ्चन	040a  
त्वयैतद्धि समाचीर्णं गौतमस्याऽऽश्रमे तदा	040c  
उत्तङ्क उवाच	041  
कथं भवन्तं जानीयामुपाध्यायाश्रमं प्रति	041a  
यन्मया चीर्णपूर्वं च श्रोतुमिच्छामि तद्ध्यहम्	041c  
अश्व उवाच	042  
गुरोर्गुरुं मां जानीहि ज्वलितं जातवेदसम्	042a  
त्वया ह्यहं सदा वत्स गुरोरर्थेऽभिपूजितः	042c  
सततं पूजितो विप्र शुचिना भृगुनन्दन	043a  
तस्माच्छ्रेयो विधास्यामि तवैवं कुरु मा चिरम्	043c  
इत्युक्तः स तथाऽकार्षीदुत्तङ्कश्चित्रभानुना	044a  
घृतार्चिः प्रीतिमांश्चापि प्रजज्वाल दिधक्षया	044c  
ततोऽस्य रोमकूपेभ्यो ध्मायमानस्य भारत	045a  
घनः प्रादुरभूद्धूमो नागलोकभयावहः	045c  
तेन धूमेन सहसा वर्धमानेन भारत	046a  
नागलोके महाराज न प्रज्ञायत किञ्चन	046c  
हाहाकृतमभूत्सर्वमैरावतनिवेशनम्	047a  
वासुकिप्रमुखानां च नागानां जनमेजय	047c  
न प्रकाशन्त वेश्मानि धूमरुद्धानि भारत	048a  
नीहारसंवृतानीव वनानि गिरयस्तथा	048c  
ते धूमरक्तनयना वह्नितेजोभितापिताः	049a  
आजग्मुर्निश्चयं ज्ञातुं भार्गवस्यातितेजसः	049c  
श्रुत्वा च निश्चयं तस्य महर्षेस्तिग्मतेजसः	050a  
सम्भ्रान्तमनसः सर्वे पूजां चक्रुर्यथाविधि	050c  
सर्वे प्राञ्जलयो नागा वृद्धबालपुरोगमाः	051a  
शिरोभिः प्रणिपत्योचुः प्रसीद भगवन्निति	051c  
प्रसाद्य ब्राह्मणं ते तु पाद्यमर्घ्यं निवेद्य च	052a  
प्रायच्छन्कुण्डले दिव्ये पन्नगाः परमार्चिते	052c  
ततः सम्पूजितो नागैस्तत्रोत्तङ्कः प्रतापवान्	053a  
अग्निं प्रदक्षिणं कृत्वा जगाम गुरुसद्म तत्	053c  
स गत्वा त्वरितो राजन्गौतमस्य निवेशनम्	054a  
प्रायच्छत्कुण्डले दिव्ये गुरुपत्न्यै तदाऽनघ	054c  
एवं महात्मना तेन त्रील्ँलोकाञ्जनमेजय	055a  
परिक्रम्याऽऽहृते दिव्ये ततस्ते मणिकुण्डले	055c  
एवम्प्रभावः स मुनिरुत्तङ्को भरतर्षभ	056a  
परेण तपसा युक्तो यन्मां त्वं परिपृच्छसि	056c  
