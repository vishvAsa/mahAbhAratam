ब्राह्मण उवाच	001  
एकः शास्ता न द्वितीयोऽस्ति शास्ता यथा नियुक्तोऽस्मि तथा चरामि	001a  
हृद्येष तिष्ठन्पुरुषः शास्ति शास्ता तेनैव युक्तः प्रवणादिवोदकम्	001c  
एको गुरुर्नास्ति ततो द्वितीयो यो हृच्छयस्तमहमनुब्रवीमि	002a  
तेनानुशिष्टा गुरुणा सदैव पराभूता दानवाः सर्व एव	002c  
एको बन्धुर्नास्ति ततो द्वितीयो यो हृच्छयस्तमहमनुब्रवीमि	003a  
तेनानुशिष्टा बान्धवा बन्धुमन्तः सप्तर्षयः सप्त दिवि प्रभान्ति	003c  
एकः श्रोता नास्ति ततो द्वितीयो यो हृच्छयस्तमहमनुब्रवीमि	004a  
तस्मिन्गुरौ गुरुवासं निरुष्य शक्रो गतः सर्वलोकामरत्वम्	004c  
एको द्वेष्टा नास्ति ततो द्वितीयो यो हृच्छयस्तमहमनुब्रवीमि	005a  
तेनानुशिष्टा गुरुणा सदैव लोकद्विष्टाः पन्नगाः सर्व एव	005c  
अत्राप्युदाहरन्तीममितिहासं पुरातनम्	006a  
प्रजापतौ पन्नगानां देवर्षीणां च संविदम्	006c  
देवर्षयश्च नागाश्च असुराश्च प्रजापतिम्	007a  
पर्यपृच्छन्नुपासीनाः श्रेयो नः प्रोच्यतामिति	007c  
तेषां प्रोवाच भगवाञ्श्रेयः समनुपृच्छताम्	008a  
ओमित्येकाक्षरं ब्रह्म ते श्रुत्वा प्राद्रवन्दिशः	008c  
तेषां प्राद्रवमाणानामुपदेशार्थमात्मनः	009a  
सर्पाणां दशने भावः प्रवृत्तः पूर्वमेव तु	009c  
असुराणां प्रवृत्तस्तु दम्भभावः स्वभावजः	010a  
दानं देवा व्यवसिता दममेव महर्षयः	010c  
एकं शास्तारमासाद्य शब्देनैकेन संस्कृताः	011a  
नाना व्यवसिताः सर्वे सर्पदेवर्षिदानवाः	011c  
शृणोत्ययं प्रोच्यमानं गृह्णाति च यथातथम्	012a  
पृच्छतस्तावतो भूयो गुरुरन्योऽनुमन्यते	012c  
तस्य चानुमते कर्म ततः पश्चात्प्रवर्तते	013a  
गुरुर्बोद्धा च शत्रुश्च द्वेष्टा च हृदि संश्रितः	013c  
पापेन विचरल्ँलोके पापचारी भवत्ययम्	014a  
शुभेन विचरल्ँलोके शुभचारी भवत्युत	014c  
कामचारी तु कामेन य इन्द्रियसुखे रतः	015a  
व्रतवारी सदैवैष य इन्द्रियजये रतः	015c  
अपेतव्रतकर्मा तु केवलं ब्रह्मणि श्रितः	016a  
ब्रह्मभूतश्चरल्ँलोके ब्रह्मचारी भवत्ययम्	016c  
ब्रह्मैव समिधस्तस्य ब्रह्माग्निर्ब्रह्मसंस्तरः	017a  
आपो ब्रह्म गुरुर्ब्रह्म स ब्रह्मणि समाहितः	017c  
एतदेतादृशं सूक्ष्मं ब्रह्मचर्यं विदुर्बुधाः	018a  
विदित्वा चान्वपद्यन्त क्षेत्रज्ञेनानुदर्शिनः	018c  
