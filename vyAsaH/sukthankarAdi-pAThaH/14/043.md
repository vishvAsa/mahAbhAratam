ब्रह्मोवाच	001  
मनुष्याणां तु राजन्यः क्षत्रियो मध्यमो गुणः	001a  
कुञ्जरो वाहनानां च सिंहश्चारण्यवासिनाम्	001c  
अविः पशूनां सर्वेषामाखुश्च बिलवासिनाम्	002a  
गवां गोवृषभश्चैव स्त्रीणां पुरुष एव च	002c  
न्यग्रोधो जम्बुवृक्षश्च पिप्पलः शाल्मलिस्तथा	003a  
शिंशपा मेषशृङ्गश्च तथा कीचकवेणवः	003c  
एते द्रुमाणां राजानो लोकेऽस्मिन्नात्र संशयः	003e  
हिमवान्पारियात्रश्च सह्यो विन्ध्यस्त्रिकूटवान्	004a  
श्वेतो नीलश्च भासश्च काष्ठवांश्चैव पर्वतः	004c  
शुभस्कन्धो महेन्द्रश्च माल्यवान्पर्वतस्तथा	005a  
एते पर्वतराजानो गणानां मरुतस्तथा	005c  
सूर्यो ग्रहाणामधिपो नक्षत्राणां च चन्द्रमाः	006a  
यमः पितॄणामधिपः सरितामथ सागरः	006c  
अम्भसां वरुणो राजा सत्त्वानां मित्र उच्यते	007a  
अर्कोऽधिपतिरुष्णानां ज्योतिषामिन्दुरुच्यते	007c  
अग्निर्भूतपतिर्नित्यं ब्राह्मणानां बृहस्पतिः	008a  
ओषधीनां पतिः सोमो विष्णुर्बलवतां वरः	008c  
त्वष्टाऽधिराजो रूपाणां पशूनामीश्वरः शिवः	009a  
दक्षिणानां तथा यज्ञो वेदानामृषयस्तथा	009c  
दिशामुदीची विप्राणां सोमो राजा प्रतापवान्	010a  
कुबेरः सर्वयक्षाणां देवतानां पुरन्दरः	010c  
एष भूतादिकः सर्गः प्रजानां च प्रजापतिः	010e  
सर्वेषामेव भूतानामहं ब्रह्ममयो महान्	011a  
भूतं परतरं मत्तो विष्णोर्वाऽपि न विद्यते	011c  
राजाधिराजः सर्वासां विष्णुर्ब्रह्ममयो महान्	012a  
ईश्वरं तं विजानीमः स विभुः स प्रजापतिः	012c  
नरकिन्नरयक्षाणां गन्धर्वोरगरक्षसाम्	013a  
देवदानवनागानां सर्वेषामीश्वरो हि सः	013c  
भगदेवानुयातानां सर्वासां वामलोचना	014a  
माहेश्वरी महादेवी प्रोच्यते पार्वतीति या	014c  
उमां देवीं विजानीत नारीणामुत्तमां शुभाम्	015a  
रतीनां वसुमत्यस्तु स्त्रीणामप्सरसस्तथा	015c  
धर्मकामाश्च राजानो ब्राह्मणा धर्मलक्षणाः	016a  
तस्माद्राजा द्विजातीनां प्रयतेतेह रक्षणे	016c  
राज्ञां हि विषये येषामवसीदन्ति साधवः	017a  
हीनास्ते स्वगुणैः सर्वैः प्रेत्यावाङ्मार्गगामिनः	017c  
राज्ञां तु विषये येषां साधवः परिरक्षिताः	018a  
तेऽस्मिल्ँलोके प्रमोदन्ते प्रेत्य चानन्त्यमेव च	018c  
प्राप्नुवन्ति महात्मान इति वित्त द्विजर्षभाः	018e  
अत ऊर्ध्वं प्रवक्ष्यामि नियतं धर्मलक्षणम्	019a  
अहिंसालक्षणो धर्मो हिंसा चाधर्मलक्षणा	019c  
प्रकाशलक्षणा देवा मनुष्याः कर्मलक्षणाः	020a  
शब्दलक्षणमाकाशं वायुस्तु स्पर्शलक्षणः	020c  
ज्योतिषां लक्षणं रूपमापश्च रसलक्षणाः	021a  
धरणी सर्वभूतानां पृथिवी गन्धलक्षणा	021c  
स्वरव्यञ्जनसंस्कारा भारती सत्यलक्षणा	022a  
मनसो लक्षणं चिन्ता तथोक्ता बुद्धिरन्वयात्	022c  
मनसा चिन्तयानोऽर्थान्बुद्ध्या चैव व्यवस्यति	023a  
बुद्धिर्हि व्यवसायेन लक्ष्यते नात्र संशयः	023c  
लक्षणं महतो ध्यानमव्यक्तं साधुलक्षणम्	024a  
प्रवृत्तिलक्षणो योगो ज्ञानं सन्न्यासलक्षणम्	024c  
तस्माज्ज्ञानं पुरस्कृत्य सन्न्यसेदिह बुद्धिमान्	025a  
सन्न्यासी ज्ञानसंयुक्तः प्राप्नोति परमां गतिम्	025c  
अतीतोऽद्वन्द्वमभ्येति तमोमृत्युजरातिगम्	025e  
धर्मलक्षणसंयुक्तमुक्तं वो विधिवन्मया	026a  
गुणानां ग्रहणं सम्यग्वक्ष्याम्यहमतः परम्	026c  
पार्थिवो यस्तु गन्धो वै घ्राणेनेह स गृह्यते	027a  
घ्राणस्थश्च तथा वायुर्गन्धज्ञाने विधीयते	027c  
अपां धातुरसो नित्यं जिह्वया स तु गृह्यते	028a  
जिह्वास्थश्च तथा सोमो रसज्ञाने विधीयते	028c  
ज्योतिषश्च गुणो रूपं चक्षुषा तच्च गृह्यते	029a  
चक्षुःस्थश्च तथाऽऽदित्यो रूपज्ञाने विधीयते	029c  
वायव्यस्तु तथा स्पर्शस्त्वचा प्रज्ञायते च सः	030a  
त्वक्स्थश्चैव तथा वायुः स्पर्शज्ञाने विधीयते	030c  
आकाशस्य गुणो घोषः श्रोत्रेण स तु गृह्यते	031a  
श्रोत्रस्थाश्च दिशः सर्वाः शब्दज्ञाने प्रकीर्तिताः	031c  
मनसस्तु गुणश्चिन्ता प्रज्ञया स तु गृह्यते	032a  
हृदिस्थचेतनाधातुर्मनोज्ञाने विधीयते	032c  
बुद्धिरध्यवसायेन ध्यानेन च महांस्तथा	033a  
निश्चित्य ग्रहणं नित्यमव्यक्तं नात्र संशयः	033c  
अलिङ्गग्रहणो नित्यः क्षेत्रज्ञो निर्गुणात्मकः	034a  
तस्मादलिङ्गः क्षेत्रज्ञः केवलं ज्ञानलक्षणः	034c  
अव्यक्तं क्षेत्रमुद्दिष्टं गुणानां प्रभवाप्ययम्	035a  
सदा पश्याम्यहं लीनं विजानामि शृणोमि च	035c  
पुरुषस्तद्विजानीते तस्मात्क्षेत्रज्ञ उच्यते	036a  
गुणवृत्तं तथा कृत्स्नं क्षेत्रज्ञः परिपश्यति	036c  
आदिमध्यावसानान्तं सृज्यमानमचेतनम्	037a  
न गुणा विदुरात्मानं सृज्यमानं पुनः पुनः	037c  
न सत्यं वेद वै कश्चित्क्षेत्रज्ञस्त्वेव विन्दति	038a  
गुणानां गुणभूतानां यत्परं परतो महत्	038c  
तस्माद्गुणांश्च तत्त्वं च परित्यज्येह तत्त्ववित्	039a  
क्षीणदोषो गुणान्हित्वा क्षेत्रज्ञं प्रविशत्यथ	039c  
निर्द्वन्द्वो निर्नमस्कारो निःस्वधाकार एव च	040a  
अचलश्चानिकेतश्च क्षेत्रज्ञः स परो विभुः	040c  
