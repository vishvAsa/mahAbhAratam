जनमेजय उवाच	001  
यत्तत्तदा महाब्रह्मल्ँलोमशो वाक्यमब्रवीत्	001a  
इन्द्रस्य वचनादेत्य पाण्डुपुत्रं युधिष्ठिरम्	001c  
यच्चापि ते भयं तीव्रं न च कीर्तयसे क्वचित्	002a  
तच्चाप्यपहरिष्यामि सव्यसाचाविहागते	002c  
किं नु तद्विदुषां श्रेष्ठ कर्णं प्रति महद्भयम्	003a  
आसीन्न च स धर्मात्मा कथयामास कस्यचित्	003c  
वैशम्पायन उवाच	004  
अहं ते राजशार्दूल कथयामि कथामिमाम्	004a  
पृच्छते भरतश्रेष्ठ शुश्रूषस्व गिरं मम	004c  
द्वादशे समतिक्रान्ते वर्षे प्राप्ते त्रयोदशे	005a  
पाण्डूनां हितकृच्छक्रः कर्णं भिक्षितुमुद्यतः	005c  
अभिप्रायमथो ज्ञात्वा महेन्द्रस्य विभावसुः	006a  
कुण्डलार्थे महाराज सूर्यः कर्णमुपागमत्	006c  
महार्हे शयने वीरं स्पर्ध्यास्तरणसंवृते	007a  
शयानमभिविश्वस्तं ब्रह्मण्यं सत्यवादिनम्	007c  
स्वप्नान्ते निशि राजेन्द्र दर्शयामास रश्मिवान्	008a  
कृपया परयाविष्टः पुत्रस्नेहाच्च भारत	008c  
ब्राह्मणो वेदविद्भूत्वा सूर्यो योगाद्धि रूपवान्	009a  
हितार्थमब्रवीत्कर्णं सान्त्वपूर्वमिदं वचः	009c  
कर्ण मद्वचनं तात शृणु सत्यभृतां वर	010a  
ब्रुवतोऽद्य महाबाहो सौहृदात्परमं हितम्	010c  
उपायास्यति शक्रस्त्वां पाण्डवानां हितेप्सया	011a  
ब्राह्मणच्छद्मना कर्ण कुण्डलापजिहीर्षया	011c  
विदितं तेन शीलं ते सर्वस्य जगतस्तथा	012a  
यथा त्वं भिक्षितः सद्भिर्ददास्येव न याचसे	012c  
त्वं हि तात ददास्येव ब्राह्मणेभ्यः प्रयाचितः	013a  
वित्तं यच्चान्यदप्याहुर्न प्रत्याख्यासि कर्हिचित्	013c  
तं त्वामेवंविधं ज्ञात्वा स्वयं वै पाकशासनः	014a  
आगन्ता कुण्डलार्थाय कवचं चैव भिक्षितुम्	014c  
तस्मै प्रयाचमानाय न देये कुण्डले त्वया	015a  
अनुनेयः परं शक्त्या श्रेय एतद्धि ते परम्	015c  
कुण्डलार्थे ब्रुवंस्तात कारणैर्बहुभिस्त्वया	016a  
अन्यैर्बहुविधैर्वित्तैः स निवार्यः पुनः पुनः	016c  
रत्नैः स्त्रीभिस्तथा भोगैर्धनैर्बहुविधैरपि	017a  
निदर्शनैश्च बहुभिः कुण्डलेप्सुः पुरन्दरः	017c  
यदि दास्यसि कर्ण त्वं सहजे कुण्डले शुभे	018a  
आयुषः प्रक्षयं गत्वा मृत्योर्वशमुपेष्यसि	018c  
कवचेन च संयुक्तः कुण्डलाभ्यां च मानद	019a  
अवध्यस्त्वं रणेऽरीणामिति विद्धि वचो मम	019c  
अमृतादुत्थितं ह्येतदुभयं रत्नसम्भवम्	020a  
तस्माद्रक्ष्यं त्वया कर्ण जीवितं चेत्प्रियं तव	020c  
कर्ण उवाच	021  
को मामेवं भवान्प्राह दर्शयन्सौहृदं परम्	021a  
कामया भगवन्ब्रूहि को भवान्द्विजवेषधृक्	021c  
ब्राह्मण उवाच	022  
अहं तात सहस्रांशुः सौहृदात्त्वां निदर्शये	022a  
कुरुष्वैतद्वचो मे त्वमेतच्छ्रेयः परं हि ते	022c  
कर्ण उवाच	023  
श्रेय एव ममात्यन्तं यस्य मे गोपतिः प्रभुः	023a  
प्रवक्ताद्य हितान्वेषी शृणु चेदं वचो मम	023c  
प्रसादये त्वां वरदं प्रणयाच्च ब्रवीम्यहम्	024a  
न निवार्यो व्रतादस्मादहं यद्यस्मि ते प्रियः	024c  
व्रतं वै मम लोकोऽयं वेत्ति कृत्स्नो विभावसो	025a  
यथाहं द्विजमुख्येभ्यो दद्यां प्राणानपि ध्रुवम्	025c  
यद्यागच्छति शक्रो मां ब्राह्मणच्छद्मनावृतः	026a  
हितार्थं पाण्डुपुत्राणां खेचरोत्तम भिक्षितुम्	026c  
दास्यामि विबुधश्रेष्ठ कुण्डले वर्म चोत्तमम्	027a  
न मे कीर्तिः प्रणश्येत त्रिषु लोकेषु विश्रुता	027c  
मद्विधस्यायशस्यं हि न युक्तं प्राणरक्षणम्	028a  
युक्तं हि यशसा युक्तं मरणं लोकसम्मतम्	028c  
सोऽहमिन्द्राय दास्यामि कुण्डले सह वर्मणा	029a  
यदि मां बलवृत्रघ्नो भिक्षार्थमुपयास्यति	029c  
हितार्थं पाण्डुपुत्राणां कुण्डले मे प्रयाचितुम्	030a  
तन्मे कीर्तिकरं लोके तस्याकीर्तिर्भविष्यति	030c  
वृणोमि कीर्तिं लोके हि जीवितेनापि भानुमन्	031a  
कीर्तिमानश्नुते स्वर्गं हीनकीर्तिस्तु नश्यति	031c  
कीर्तिर्हि पुरुषं लोके सञ्जीवयति मातृवत्	032a  
अकीर्तिर्जीवितं हन्ति जीवतोऽपि शरीरिणः	032c  
अयं पुराणः श्लोको हि स्वयं गीतो विभावसो	033a  
धात्रा लोकेश्वर यथा कीर्तिरायुर्नरस्य वै	033c  
पुरुषस्य परे लोके कीर्तिरेव परायणम्	034a  
इह लोके विशुद्धा च कीर्तिरायुर्विवर्धनी	034c  
सोऽहं शरीरजे दत्त्वा कीर्तिं प्राप्स्यामि शाश्वतीम्	035a  
दत्त्वा च विधिवद्दानं ब्राह्मणेभ्यो यथाविधि	035c  
हुत्वा शरीरं सङ्ग्रामे कृत्वा कर्म सुदुष्करम्	036a  
विजित्य वा परानाजौ यशः प्राप्स्यामि केवलम्	036c  
भीतानामभयं दत्त्वा सङ्ग्रामे जीवितार्थिनाम्	037a  
वृद्धान्बालान्द्विजातींश्च मोक्षयित्वा महाभयात्	037c  
प्राप्स्यामि परमं लोके यशः स्वर्भानुसूदन	038a  
जीवितेनापि मे रक्ष्या कीर्तिस्तद्विद्धि मे व्रतम्	038c  
सोऽहं दत्त्वा मघवते भिक्षामेतामनुत्तमाम्	039a  
ब्राह्मणच्छद्मिने देव लोके गन्ता परां गतिम्	039c  
