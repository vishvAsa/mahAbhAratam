वैशम्पायन उवाच	001  
श्रुत्वा च विदुरं प्राप्तं राज्ञा च परिसान्त्वितम्	001a  
धृतराष्ट्रात्मजो राजा पर्यतप्यत दुर्मतिः	001c  
स सौबलं समानाय्य कर्णदुःशासनावपि	002a  
अब्रवीद्वचनं राजा प्रविश्याबुद्धिजं तमः	002c  
एष प्रत्यागतो मन्त्री धृतराष्ट्रस्य सम्मतः	003a  
विदुरः पाण्डुपुत्राणां सुहृद्विद्वान्हिते रतः	003c  
यावदस्य पुनर्बुद्धिं विदुरो नापकर्षति	004a  
पाण्डवानयने तावन्मन्त्रयध्वं हितं मम	004c  
अथ पश्याम्यहं पार्थान्प्राप्तानिह कथञ्चन	005a  
पुनः शोषं गमिष्यामि निरासुर्निरवग्रहः	005c  
विषमुद्बन्धनं वापि शस्त्रमग्निप्रवेशनम्	006a  
करिष्ये न हि तानृद्धान्पुनर्द्रष्टुमिहोत्सहे	006c  
शकुनिरुवाच	007  
किं बालिषां मतिं राजन्नास्थितोऽसि विशां पते	007a  
गतास्ते समयं कृत्वा नैतदेवं भविष्यति	007c  
सत्यवाक्ये स्थिताः सर्वे पाण्डवा भरतर्षभ	008a  
पितुस्ते वचनं तात न ग्रहीष्यन्ति कर्हिचित्	008c  
अथ वा ते ग्रहीष्यन्ति पुनरेष्यन्ति वा पुरम्	009a  
निरस्य समयं भूयः पणोऽस्माकं भविष्यति	009c  
सर्वे भवामो मध्यस्था राज्ञश्छन्दानुवर्तिनः	010a  
छिद्रं बहु प्रपश्यन्तः पाण्डवानां सुसंवृताः	010c  
दुःशासन उवाच	011  
एवमेतन्महाप्राज्ञ यथा वदसि मातुल	011a  
नित्यं हि मे कथयतस्तव बुद्धिर्हि रोचते	011c  
कर्ण उवाच	012  
काममीक्षामहे सर्वे दुर्योधन तवेप्सितम्	012a  
ऐकमत्यं हि नो राजन्सर्वेषामेव लक्ष्यते	012c  
वैशम्पायन उवाच	013  
एवमुक्तस्तु कर्णेन राजा दुर्योधनस्तदा	013a  
नातिहृष्टमनाः क्षिप्रमभवत्स पराङ्मुखः	013c  
उपलभ्य ततः कर्णो विवृत्य नयने शुभे	014a  
रोषाद्दुःशासनं चैव सौबलेयं च तावुभौ	014c  
उवाच परमक्रुद्ध उद्यम्यात्मानमात्मना	015a  
अहो मम मतं यत्तन्निबोधत नराधिपाः	015c  
प्रियं सर्वे चिकीर्षामो राज्ञः किङ्करपाणयः	016a  
न चास्य शक्नुमः सर्वे प्रिये स्थातुमतन्द्रिताः	016c  
वयं तु शस्त्राण्यादाय रथानास्थाय दंशिताः	017a  
गच्छामः सहिता हन्तुं पाण्डवान्वनगोचरान्	017c  
तेषु सर्वेषु शान्तेषु गतेष्वविदितां गतिम्	018a  
निर्विवादा भविष्यन्ति धार्तराष्ट्रास्तथा वयम्	018c  
यावदेव परिद्यूना यावच्छोकपरायणाः	019a  
यावन्मित्रविहीनाश्च तावच्छक्या मतं मम	019c  
तस्य तद्वचनं श्रुत्वा पूजयन्तः पुनः पुनः	020a  
बाढमित्येव ते सर्वे प्रत्यूचुः सूतजं तदा	020c  
एवमुक्त्वा तु सङ्क्रुद्धा रथैः सर्वे पृथक्पृथक्	021a  
निर्ययुः पाण्डवान्हन्तुं सङ्घशः कृतनिश्चयाः	021c  
तान्प्रस्थितान्परिज्ञाय कृष्णद्वैपायनस्तदा	022a  
आजगाम विशुद्धात्मा दृष्ट्वा दिव्येन चक्षुषा	022c  
प्रतिषिध्याथ तान्सर्वान्भगवाल्ँलोकपूजितः	023a  
प्रज्ञाचक्षुषमासीनमुवाचाभ्येत्य सत्वरः	023c  
