वैशम्पायन उवाच	001  
ततस्ते यक्षवचनादुदतिष्ठन्त पाण्डवाः	001a  
क्षुत्पिपासे च सर्वेषां क्षणे तस्मिन्व्यगच्छताम्	001c  
युधिष्ठिर उवाच	002  
सरस्येकेन पादेन तिष्ठन्तमपराजितम्	002a  
पृच्छामि को भवान्देवो न मे यक्षो मतो भवान्	002c  
वसूनां वा भवानेको रुद्राणामथ वा भवान्	003a  
अथ वा मरुतां श्रेष्ठो वज्री वा त्रिदशेश्वरः	003c  
मम हि भ्रातर इमे सहस्रशतयोधिनः	004a  
न तं योगं प्रपश्यामि येन स्युर्विनिपातिताः	004c  
सुखं प्रतिविबुद्धानामिन्द्रियाण्युपलक्षये	005a  
स भवान्सुहृदस्माकमथ वा नः पिता भवान्	005c  
यक्ष उवाच	006  
अहं ते जनकस्तात धर्मो मृदुपराक्रम	006a  
त्वां दिदृक्षुरनुप्राप्तो विद्धि मां भरतर्षभ	006c  
यशः सत्यं दमः शौचमार्जवं ह्रीरचापलम्	007a  
दानं तपो ब्रह्मचर्यमित्येतास्तनवो मम	007c  
अहिंसा समता शान्तिस्तपः शौचममत्सरः	008a  
द्वाराण्येतानि मे विद्धि प्रियो ह्यसि सदा मम	008c  
दिष्ट्या पञ्चसु रक्तोऽसि दिष्ट्या ते षट्पदी जिता	009a  
द्वे पूर्वे मध्यमे द्वे च द्वे चान्ते साम्परायिके	009c  
धर्मोऽहमस्मि भद्रं ते जिज्ञासुस्त्वामिहागतः	010a  
आनृशंस्येन तुष्टोऽस्मि वरं दास्यामि तेऽनघ	010c  
वरं वृणीष्व राजेन्द्र दाता ह्यस्मि तवानघ	011a  
ये हि मे पुरुषा भक्ता न तेषामस्ति दुर्गतिः	011c  
युधिष्ठिर उवाच	012  
अरणीसहितं यस्य मृग आदाय गच्छति	012a  
तस्याग्नयो न लुप्येरन्प्रथमोऽस्तु वरो मम	012c  
धर्म उवाच	013  
अरणीसहितं तस्य ब्राह्मणस्य हृतं मया	013a  
मृगवेषेण कौन्तेय जिज्ञासार्थं तव प्रभो	013c  
वैशम्पायन उवाच	014  
ददानीत्येव भगवानुत्तरं प्रत्यपद्यत	014a  
अन्यं वरय भद्रं ते वरं त्वममरोपम	014c  
युधिष्ठिर उवाच	015  
वर्षाणि द्वादशारण्ये त्रयोदशमुपस्थितम्	015a  
तत्र नो नाभिजानीयुर्वसतो मनुजाः क्वचित्	015c  
वैशम्पायन उवाच	016  
ददानीत्येव भगवानुत्तरं प्रत्यपद्यत	016a  
भूयश्चाश्वासयामास कौन्तेयं सत्यविक्रमम्	016c  
यद्यपि स्वेन रूपेण चरिष्यथ महीमिमाम्	017a  
न वो विज्ञास्यते कश्चित्त्रिषु लोकेषु भारत	017c  
वर्षं त्रयोदशं चेदं मत्प्रसादात्कुरूद्वहाः	018a  
विराटनगरे गूढा अविज्ञाताश्चरिष्यथ	018c  
यद्वः सङ्कल्पितं रूपं मनसा यस्य यादृशम्	019a  
तादृशं तादृशं सर्वे छन्दतो धारयिष्यथ	019c  
अरणीसहितं चेदं ब्राह्मणाय प्रयच्छत	020a  
जिज्ञासार्थं मया ह्येतदाहृतं मृगरूपिणा	020c  
तृतीयं गृह्यतां पुत्र वरमप्रतिमं महत्	021a  
त्वं हि मत्प्रभवो राजन्विदुरश्च ममांशभाक्	021c  
युधिष्ठिर उवाच	022  
देवदेवो मया दृष्टो भवान्साक्षात्सनातनः	022a  
यं ददासि वरं तुष्टस्तं ग्रहीष्याम्यहं पितः	022c  
जयेयं लोभमोहौ च क्रोधं चाहं सदा विभो	023a  
दाने तपसि सत्ये च मनो मे सततं भवेत्	023c  
धर्म उवाच	024  
उपपन्नो गुणैः सर्वैः स्वभावेनासि पाण्डव	024a  
भवान्धर्मः पुनश्चैव यथोक्तं ते भविष्यति	024c  
वैशम्पायन उवाच	025  
इत्युक्त्वान्तर्दधे धर्मो भगवाल्ँलोकभावनः	025a  
समेताः पाण्डवाश्चैव सुखसुप्ता मनस्विनः	025c  
अभ्येत्य चाश्रमं वीराः सर्व एव गतक्लमाः	026a  
आरणेयं ददुस्तस्मै ब्राह्मणाय तपस्विने	026c  
इदं समुत्थानसमागमं महत्पितुश्च पुत्रस्य च कीर्तिवर्धनम्	027a  
पठन्नरः स्याद्विजितेन्द्रियो वशी सपुत्रपौत्रः शतवर्षभाग्भवेत्	027c  
न चाप्यधर्मे न सुहृद्विभेदने परस्वहारे परदारमर्शने	028a  
कदर्यभावे न रमेन्मनः सदा नृणां सदाख्यानमिदं विजानताम्	028c  
