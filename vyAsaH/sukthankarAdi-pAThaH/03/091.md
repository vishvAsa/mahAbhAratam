वैशम्पायन उवाच	001  
ततः प्रयान्तं कौन्तेयं ब्राह्मणा वनवासिनः	001a  
अभिगम्य तदा राजन्निदं वचनमब्रुवन्	001c  
राजंस्तीर्थानि गन्तासि पुण्यानि भ्रातृभिः सह	002a  
देवर्षिणा च सहितो लोमशेन महात्मना	002c  
अस्मानपि महाराज नेतुमर्हसि पाण्डव	003a  
अस्माभिर्हि न शक्यानि त्वदृते तानि कौरव	003c  
श्वापदैरुपसृष्टानि दुर्गाणि विषमाणि च	004a  
अगम्यानि नरैरल्पैस्तीर्थानि मनुजेश्वर	004c  
भवन्तो भ्रातरः शूरा धनुर्धरवराः सदा	005a  
भवद्भिः पालिताः शूरैर्गच्छेम वयमप्युत	005c  
भवत्प्रसादाद्धि वयं प्राप्नुयाम फलं शुभम्	006a  
तीर्थानां पृथिवीपाल व्रतानां च विशां पते	006c  
तव वीर्यपरित्राताः शुद्धास्तीर्थपरिप्लुताः	007a  
भवेम धूतपाप्मानस्तीर्थसन्दर्शनान्नृप	007c  
भवानपि नरेन्द्रस्य कार्तवीर्यस्य भारत	008a  
अष्टकस्य च राजर्षेर्लोमपादस्य चैव ह	008c  
भरतस्य च वीरस्य सार्वभौमस्य पार्थिव	009a  
ध्रुवं प्राप्स्यसि दुष्प्रापाल्ँलोकांस्तीर्थपरिप्लुतः	009c  
प्रभासादीनि तीर्थानि महेन्द्रादींश्च पर्वतान्	010a  
गङ्गाद्याः सरितश्चैव प्लक्षादींश्च वनस्पतीन्	010c  
त्वया सह महीपाल द्रष्टुमिच्छामहे वयम्	010e  
यदि ते ब्राह्मणेष्वस्ति काचित्प्रीतिर्जनाधिप	011a  
कुरु क्षिप्रं वचोऽस्माकं ततः श्रेयोऽभिपत्स्यसे	011c  
तीर्थानि हि महाबाहो तपोविघ्नकरैः सदा	012a  
अनुकीर्णानि रक्षोभिस्तेभ्यो नस्त्रातुमर्हसि	012c  
तीर्थान्युक्तानि धौम्येन नारदेन च धीमता	013a  
यान्युवाच च देवर्षिर्लोमशः सुमहातपाः	013c  
विधिवत्तानि सर्वाणि पर्यटस्व नराधिप	014a  
धूतपाप्मा सहास्माभिर्लोमशेन च पालितः	014c  
स तथा पूज्यमानस्तैर्हर्षादश्रुपरिप्लुतः	015a  
भीमसेनादिभिर्वीरैर्भ्रातृभिः परिवारितः	015c  
बाढमित्यब्रवीत्सर्वांस्तानृषीन्पाण्डवर्षभः	015e  
लोमशं समनुज्ञाप्य धौम्यं चैव पुरोहितम्	016a  
ततः स पाण्डवश्रेष्ठो भ्रातृभिः सहितो वशी	016c  
द्रौपद्या चानवद्याङ्ग्या गमनाय मनो दधे	016e  
अथ व्यासो महाभागस्तथा नारदपर्वतौ	017a  
काम्यके पाण्डवं द्रष्टुं समाजग्मुर्मनीषिणः	017c  
तेषां युधिष्ठिरो राजा पूजां चक्रे यथाविधि	018a  
सत्कृतास्ते महाभागा युधिष्ठिरमथाब्रुवन्	018c  
युधिष्ठिर यमौ भीम मनसा कुरुतार्जवम्	019a  
मनसा कृतशौचा वै शुद्धास्तीर्थानि गच्छत	019c  
शरीरनियमं ह्याहुर्ब्राह्मणा मानुषं व्रतम्	020a  
मनोविशुद्धां बुद्धिं च दैवमाहुर्व्रतं द्विजाः	020c  
मनो ह्यदुष्टं शूराणां पर्याप्तं वै नराधिप	021a  
मैत्रीं बुद्धिं समास्थाय शुद्धास्तीर्थानि गच्छत	021c  
ते यूयं मानसैः शुद्धाः शरीरनियमव्रतैः	022a  
दैवं व्रतं समास्थाय यथोक्तं फलमाप्स्यथ	022c  
ते तथेति प्रतिज्ञाय कृष्णया सह पाण्डवाः	023a  
कृतस्वस्त्ययनाः सर्वे मुनिभिर्दिव्यमानुषैः	023c  
लोमशस्योपसङ्गृह्य पादौ द्वैपायनस्य च	024a  
नारदस्य च राजेन्द्र देवर्षेः पर्वतस्य च	024c  
धौम्येन सहिता वीरास्तथान्यैर्वनवासिभिः	025a  
मार्गशीर्ष्यामतीतायां पुष्येण प्रययुस्ततः	025c  
कठिनानि समादाय चीराजिनजटाधराः	026a  
अभेद्यैः कवचैर्युक्तास्तीर्थान्यन्वचरंस्तदा	026c  
इन्द्रसेनादिभिर्भृत्यै रथैः परिचतुर्दशैः	027a  
महानसव्यापृतैश्च तथान्यैः परिचारकैः	027c  
सायुधा बद्धनिष्ट्रिंशास्तूणवन्तः समार्गणाः	028a  
प्राङ्मुखाः प्रययुर्वीराः पाण्डवा जनमेजय	028c  
