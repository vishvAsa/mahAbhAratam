मार्कण्डेय उवाच	001  
पुलस्त्यस्य तु यः क्रोधादर्धदेहोऽभवन्मुनिः	001a  
विश्रवा नाम सक्रोधः स वैश्रवणमैक्षत	001c  
बुबुधे तं तु सक्रोधं पितरं राक्षसेश्वरः	002a  
कुबेरस्तत्प्रसादार्थं यतते स्म सदा नृप	002c  
स राजराजो लङ्कायां निवसन्नरवाहनः	003a  
राक्षसीः प्रददौ तिस्रः पितुर्वै परिचारिकाः	003c  
तास्तदा तं महात्मानं सन्तोषयितुमुद्यताः	004a  
ऋषिं भरतशार्दूल नृत्तगीतविशारदाः	004c  
पुष्पोत्कटा च राका च मालिनी च विशां पते	005a  
अन्योन्यस्पर्धया राजञ्श्रेयस्कामाः सुमध्यमाः	005c  
तासां स भगवांस्तुष्टो महात्मा प्रददौ वरान्	006a  
लोकपालोपमान्पुत्रानेकैकस्या यथेप्सितान्	006c  
पुष्पोत्कटायां जज्ञाते द्वौ पुत्रौ राक्षसेश्वरौ	007a  
कुम्भकर्णदशग्रीवौ बलेनाप्रतिमौ भुवि	007c  
मालिनी जनयामास पुत्रमेकं विभीषणम्	008a  
राकायां मिथुनं जज्ञे खरः शूर्पणखा तथा	008c  
विभीषणस्तु रूपेण सर्वेभ्योऽभ्यधिकोऽभवत्	009a  
स बभूव महाभागो धर्मगोप्ता क्रियारतिः	009c  
दशग्रीवस्तु सर्वेषां ज्येष्ठो राक्षसपुङ्गवः	010a  
महोत्साहो महावीर्यो महासत्त्वपराक्रमः	010c  
कुम्भकर्णो बलेनासीत्सर्वेभ्योऽभ्यधिकस्तदा	011a  
मायावी रणशौण्डश्च रौद्रश्च रजनीचरः	011c  
खरो धनुषि विक्रान्तो ब्रह्मद्विट्पिशिताशनः	012a  
सिद्धविघ्नकरी चापि रौद्रा शूर्पणखा तथा	012c  
सर्वे वेदविदः शूराः सर्वे सुचरितव्रताः	013a  
ऊषुः पित्रा सह रता गन्धमादनपर्वते	013c  
ततो वैश्रवणं तत्र ददृशुर्नरवाहनम्	014a  
पित्रा सार्धं समासीनमृद्ध्या परमया युतम्	014c  
जातस्पर्धास्ततस्ते तु तपसे धृतनिश्चयाः	015a  
ब्रह्माणं तोषयामासुर्घोरेण तपसा तदा	015c  
अतिष्ठदेकपादेन सहस्रं परिवत्सरान्	016a  
वायुभक्षो दशग्रीवः पञ्चाग्निः सुसमाहितः	016c  
अधःशायी कुम्भकर्णो यताहारो यतव्रतः	017a  
विभीषणः शीर्णपर्णमेकमभ्यवहारयत्	017c  
उपवासरतिर्धीमान्सदा जप्यपरायणः	018a  
तमेव कालमातिष्ठत्तीव्रं तप उदारधीः	018c  
खरः शूर्पणखा चैव तेषां वै तप्यतां तपः	019a  
परिचर्यां च रक्षां च चक्रतुर्हृष्टमानसौ	019c  
पूर्णे वर्षसहस्रे तु शिरश्छित्त्वा दशाननः	020a  
जुहोत्यग्नौ दुराधर्षस्तेनातुष्यज्जगत्प्रभुः	020c  
ततो ब्रह्मा स्वयं गत्वा तपसस्तान्न्यवारयत्	021a  
प्रलोभ्य वरदानेन सर्वानेव पृथक्पृथक्	021c  
ब्रह्मोवाच	022  
प्रीतोऽस्मि वो निवर्तध्वं वरान्वृणुत पुत्रकाः	022a  
यद्यदिष्टमृते त्वेकममरत्वं तथास्तु तत्	022c  
यद्यदग्नौ हुतं सर्वं शिरस्ते महदीप्सया	023a  
तथैव तानि ते देहे भविष्यन्ति यथेप्सितम्	023c  
वैरूप्यं च न ते देहे कामरूपधरस्तथा	024a  
भविष्यसि रणेऽरीणां विजेतासि न संशयः	024c  
रावण उवाच	025  
गन्धर्वदेवासुरतो यक्षराक्षसतस्तथा	025a  
सर्पकिन्नरभूतेभ्यो न मे भूयात्पराभवः	025c  
ब्रह्मोवाच	026  
य एते कीर्तिताः सर्वे न तेभ्योऽस्ति भयं तव	026a  
ऋते मनुष्याद्भद्रं ते तथा तद्विहितं मया	026c  
मार्कण्डेय उवाच	027  
एवमुक्तो दशग्रीवस्तुष्टः समभवत्तदा	027a  
अवमेने हि दुर्बुद्धिर्मनुष्यान्पुरुषादकः	027c  
कुम्भकर्णमथोवाच तथैव प्रपितामहः	028a  
स वव्रे महतीं निद्रां तमसा ग्रस्तचेतनः	028c  
तथा भविष्यतीत्युक्त्वा विभीषणमुवाच ह	029a  
वरं वृणीष्व पुत्र त्वं प्रीतोऽस्मीति पुनः पुनः	029c  
विभीषण उवाच	030  
परमापद्गतस्यापि नाधर्मे मे मतिर्भवेत्	030a  
अशिक्षितं च भगवन्ब्रह्मास्त्रं प्रतिभातु मे	030c  
ब्रह्मोवाच	031  
यस्माद्राक्षसयोनौ ते जातस्यामित्रकर्शन	031a  
नाधर्मे रमते बुद्धिरमरत्वं ददामि ते	031c  
मार्कण्डेय उवाच	032  
राक्षसस्तु वरं लब्ध्वा दशग्रीवो विशां पते	032a  
लङ्कायाश्च्यावयामास युधि जित्वा धनेश्वरम्	032c  
हित्वा स भगवाल्ँलङ्कामाविशद्गन्धमादनम्	033a  
गन्धर्वयक्षानुगतो रक्षःकिम्पुरुषैः सह	033c  
विमानं पुष्पकं तस्य जहाराक्रम्य रावणः	034a  
शशाप तं वैश्रवणो न त्वामेतद्वहिष्यति	034c  
यस्तु त्वां समरे हन्ता तमेवैतद्वहिष्यति	035a  
अवमन्य गुरुं मां च क्षिप्रं त्वं न भविष्यसि	035c  
विभीषणस्तु धर्मात्मा सतां धर्ममनुस्मरन्	036a  
अन्वगच्छन्महाराज श्रिया परमया युतः	036c  
तस्मै स भगवांस्तुष्टो भ्राता भ्रात्रे धनेश्वरः	037a  
सेनापत्यं ददौ धीमान्यक्षराक्षससेनयोः	037c  
राक्षसाः पुरुषादाश्च पिशाचाश्च महाबलाः	038a  
सर्वे समेत्य राजानमभ्यषिञ्चद्दशाननम्	038c  
दशग्रीवस्तु दैत्यानां देवानां च बलोत्कटः	039a  
आक्रम्य रत्नान्यहरत्कामरूपी विहङ्गमः	039c  
रावयामास लोकान्यत्तस्माद्रावण उच्यते	040a  
दशग्रीवः कामबलो देवानां भयमादधत्	040c  
