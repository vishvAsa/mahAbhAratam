लोमश उवाच	001  
अस्मिन्किल स्वयं राजन्निष्टवान्वै प्रजापतिः	001a  
सत्रमिष्टीकृतं नाम पुरा वर्षसहस्रिकम्	001c  
अम्बरीषश्च नाभाग इष्टवान्यमुनामनु	002a  
यज्ञैश्च तपसा चैव परां सिद्धिमवाप सः	002c  
देशो नाहुषयज्ञानामयं पुण्यतमो नृप	003a  
यत्रेष्ट्वा दश पद्मानि सदस्येभ्यो निसृष्टवान्	003c  
सार्वभौमस्य कौन्तेय ययातेरमितौजसः	004a  
स्पर्धमानस्य शक्रेण पश्येदं यज्ञवास्त्विह	004c  
पश्य नानाविधाकारैरग्निभिर्निचितां महीम्	005a  
मज्जन्तीमिव चाक्रान्तां ययातेर्यज्ञकर्मभिः	005c  
एषा शम्येकपत्रा सा शरकं चैतदुत्तमम्	006a  
पश्य रामह्रदानेतान्पश्य नारायणाश्रमम्	006c  
एतदार्चीकपुत्रस्य योगैर्विचरतो महीम्	007a  
अपसर्पणं महीपाल रौप्यायाममितौजसः	007c  
अत्रानुवंशं पठतः शृणु मे कुरुनन्दन	008a  
उलूखलैराभरणैः पिशाची यदभाषत	008c  
युगन्धरे दधि प्राश्य उषित्वा चाच्युतस्थले	009a  
तद्वद्भूतिलये स्नात्वा सपुत्रा वस्तुमिच्छसि	009c  
एकरात्रमुषित्वेह द्वितीयं यदि वत्स्यसि	010a  
एतद्वै ते दिवा वृत्तं रात्रौ वृत्तमतोऽन्यथा	010c  
अत्राद्याहो निवत्स्यामः क्षपां भरतसत्तम	011a  
द्वारमेतद्धि कौन्तेय कुरुक्षेत्रस्य भारत	011c  
अत्रैव नाहुषो राजा राजन्क्रतुभिरिष्टवान्	012a  
ययातिर्बहुरत्नाढ्यैर्यत्रेन्द्रो मुदमभ्यगात्	012c  
एतत्प्लक्षावतरणं यमुनातीर्थमुच्यते	013a  
एतद्वै नाकपृष्ठस्य द्वारमाहुर्मनीषिणः	013c  
अत्र सारस्वतैर्यज्ञैरीजानाः परमर्षयः	014a  
यूपोलूखलिनस्तात गच्छन्त्यवभृथाप्लवम्	014c  
अत्रैव भरतो राजा मेध्यमश्वमवासृजत्	015a  
असकृत्कृष्णसारङ्गं धर्मेणावाप्य मेदिनीम्	015c  
अत्रैव पुरुषव्याघ्र मरुत्तः सत्रमुत्तमम्	016a  
आस्ते देवर्षिमुख्येन संवर्तेनाभिपालितः	016c  
अत्रोपस्पृश्य राजेन्द्र सर्वाल्ँलोकान्प्रपश्यति	017a  
पूयते दुष्कृताच्चैव समुपस्पृश्य भारत	017c  
वैशम्पायन उवाच	018  
तत्र सभ्रातृकः स्नात्वा स्तूयमानो महर्षिभिः	018a  
लोमशं पाण्डवश्रेष्ठ इदं वचनमब्रवीत्	018c  
सर्वाल्ँलोकान्प्रपश्यामि तपसा सत्यविक्रम	019a  
इहस्थः पाण्डवश्रेष्ठं पश्यामि श्वेतवाहनम्	019c  
लोमश उवाच	020  
एवमेतन्महाबाहो पश्यन्ति परमर्षयः	020a  
सरस्वतीमिमां पुण्यां पश्यैकशरणावृताम्	020c  
यत्र स्नात्वा नरश्रेष्ठ धूतपाप्मा भविष्यति	021a  
इह सारस्वतैर्यज्ञैरिष्टवन्तः सुरर्षयः	021c  
ऋषयश्चैव कौन्तेय तथा राजर्षयोऽपि च	021e  
वेदी प्रजापतेरेषा समन्तात्पञ्चयोजना	022a  
कुरोर्वै यज्ञशीलस्य क्षेत्रमेतन्महात्मनः	022c  
