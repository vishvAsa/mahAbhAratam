युधिष्ठिर उवाच	001  
मान्धाता राजशार्दूलस्त्रिषु लोकेषु विश्रुतः	001a  
कथं जातो महाब्रह्मन्यौवनाश्वो नृपोत्तमः	001c  
कथं चैतां परां काष्ठां प्राप्तवानमितद्युतिः	001e  
यस्य लोकास्त्रयो वश्या विष्णोरिव महात्मनः	002a  
एतदिच्छाम्यहं श्रोतुं चरितं तस्य धीमतः	002c  
यथा मान्धातृशब्दश्च तस्य शक्रसमद्युतेः	003a  
जन्म चाप्रतिवीर्यस्य कुशलो ह्यसि भाषितुम्	003c  
लोमश उवाच	004  
शृणुष्वावहितो राजन्राज्ञस्तस्य महात्मनः	004a  
यथा मान्धातृशब्दो वै लोकेषु परिगीयते	004c  
इक्ष्वाकुवंशप्रभवो युवनाश्वो महीपतिः	005a  
सोऽयजत्पृथिवीपालः क्रतुभिर्भूरिदक्षिणैः	005c  
अश्वमेधसहस्रं च प्राप्य धर्मभृतां वरः	006a  
अन्यैश्च क्रतुभिर्मुख्यैर्विविधैराप्तदक्षिणैः	006c  
अनपत्यस्तु राजर्षिः स महात्मा दृढव्रतः	007a  
मन्त्रिष्वाधाय तद्राज्यं वननित्यो बभूव ह	007c  
शास्त्रदृष्टेन विधिना संयोज्यात्मानमात्मना	008a  
पिपासाशुष्कहृदयः प्रविवेशाश्रमं भृगोः	008c  
तामेव रात्रिं राजेन्द्र महात्मा भृगुनन्दनः	009a  
इष्टिं चकार सौद्युम्नेर्महर्षिः पुत्रकारणात्	009c  
सम्भृतो मन्त्रपूतेन वारिणा कलशो महान्	010a  
तत्रातिष्ठत राजेन्द्र पूर्वमेव समाहितः	010c  
यत्प्राश्य प्रसवेत्तस्य पत्नी शक्रसमं सुतम्	010e  
तं न्यस्य वेद्यां कलशं सुषुपुस्ते महर्षयः	011a  
रात्रिजागरणश्रान्ताः सौद्युम्निः समतीत्य तान्	011c  
शुष्ककण्ठः पिपासार्तः पाणीयार्थी भृशं नृपः	012a  
तं प्रविश्याश्रमं श्रान्तः पाणीयं सोऽभ्ययाचत	012c  
तस्य श्रान्तस्य शुष्केण कण्ठेन क्रोशतस्तदा	013a  
नाश्रौषीत्कश्चन तदा शकुनेरिव वाशितम्	013c  
ततस्तं कलशं दृष्ट्वा जलपूर्णं स पार्थिवः	014a  
अभ्यद्रवत वेगेन पीत्वा चाम्भो व्यवासृजत्	014c  
स पीत्वा शीतलं तोयं पिपासार्तो महीपतिः	015a  
निर्वाणमगमद्धीमान्सुसुखी चाभवत्तदा	015c  
ततस्ते प्रत्यबुध्यन्त ऋषयः सनराधिपाः	016a  
निस्तोयं तं च कलशं ददृशुः सर्व एव ते	016c  
कस्य कर्मेदमिति च पर्यपृच्छन्समागताः	017a  
युवनाश्वो मयेत्येव सत्यं समभिपद्यत	017c  
न युक्तमिति तं प्राह भगवान्भार्गवस्तदा	018a  
सुतार्थं स्थापिता ह्यापस्तपसा चैव सम्भृताः	018c  
मया ह्यत्राहितं ब्रह्म तप आस्थाय दारुणम्	019a  
पुत्रार्थं तव राजर्षे महाबलपराक्रम	019c  
महाबलो महावीर्यस्तपोबलसमन्वितः	020a  
यः शक्रमपि वीर्येण गमयेद्यमसादनम्	020c  
अनेन विधिना राजन्मयैतदुपपादितम्	021a  
अब्भक्षणं त्वया राजन्नयुक्तं कृतमद्य वै	021c  
न त्वद्य शक्यमस्माभिरेतत्कर्तुमतोऽन्यथा	022a  
नूनं दैवकृतं ह्येतद्यदेवं कृतवानसि	022c  
पिपासितेन याः पीता विधिमन्त्रपुरस्कृताः	023a  
आपस्त्वया महाराज मत्तपोवीर्यसम्भृताः	023c  
ताभ्यस्त्वमात्मना पुत्रमेवंवीर्यं जनिष्यसि	023e  
विधास्यामो वयं तत्र तवेष्टिं परमाद्भुताम्	024a  
यथा शक्रसमं पुत्रं जनयिष्यसि वीर्यवान्	024c  
ततो वर्षशते पूर्णे तस्य राज्ञो महात्मनः	025a  
वामं पार्श्वं विनिर्भिद्य सुतः सूर्य इवापरः	025c  
निश्चक्राम महातेजा न च तं मृत्युराविशत्	026a  
युवनाश्वं नरपतिं तदद्भुतमिवाभवत्	026c  
ततः शक्रो महातेजास्तं दिदृक्षुरुपागमत्	027a  
प्रदेशिनीं ततोऽस्यास्ये शक्रः समभिसन्दधे	027c  
मामयं धास्यतीत्येवं परिभाष्टः स वज्रिणा	028a  
मान्धातेति च नामास्य चक्रुः सेन्द्रा दिवौकसः	028c  
प्रदेशिनीं शक्रदत्तामास्वाद्य स शिशुस्तदा	029a  
अवर्धत महीपाल किष्कूणां च त्रयोदश	029c  
वेदास्तं सधनुर्वेदा दिव्यान्यस्त्राणि चेश्वरम्	030a  
उपतस्थुर्महाराज ध्यातमात्राणि सर्वशः	030c  
धनुराजगवं नाम शराः शृङ्गोद्भवाश्च ये	031a  
अभेद्यं कवचं चैव सद्यस्तमुपसंश्रयन्	031c  
सोऽभिषिक्तो मघवता स्वयं शक्रेण भारत	032a  
धर्मेण व्यजयल्लोकांस्त्रीन्विष्णुरिव विक्रमैः	032c  
तस्याप्रतिहतं चक्रं प्रावर्तत महात्मनः	033a  
रत्नानि चैव राजर्षिं स्वयमेवोपतस्थिरे	033c  
तस्येयं वसुसम्पूर्णा वसुधा वसुधाधिप	034a  
तेनेष्टं विविधैर्यज्ञैर्बहुभिः स्वाप्तदक्षिणैः	034c  
चितचैत्यो महातेजा धर्मं प्राप्य च पुष्कलम्	035a  
शक्रस्यार्धासनं राजल्ँलब्धवानमितद्युतिः	035c  
एकाह्ना पृथिवी तेन धर्मनित्येन धीमता	036a  
निर्जिता शासनादेव सरत्नाकरपत्तना	036c  
तस्य चित्यैर्महाराज क्रतूनां दक्षिणावताम्	037a  
चतुरन्ता मही व्याप्ता नासीत्किञ्चिदनावृतम्	037c  
तेन पद्मसहस्राणि गवां दश महात्मना	038a  
ब्राह्मणेभ्यो महाराज दत्तानीति प्रचक्षते	038c  
तेन द्वादशवार्षिक्यामनावृष्ट्यां महात्मना	039a  
वृष्टं सस्यविवृद्ध्यर्थं मिषतो वज्रपाणिनः	039c  
तेन सोमकुलोत्पन्नो गान्धाराधिपतिर्महान्	040a  
गर्जन्निव महामेघः प्रमथ्य निहतः शरैः	040c  
प्रजाश्चतुर्विधास्तेन जिता राजन्महात्मना	041a  
तेनात्मतपसा लोकाः स्थापिताश्चापि तेजसा	041c  
तस्यैतद्देवयजनं स्थानमादित्यवर्चसः	042a  
पश्य पुण्यतमे देशे कुरुक्षेत्रस्य मध्यतः	042c  
एतत्ते सर्वमाख्यातं मान्धातुश्चरितं महत्	043a  
जन्म चाग्र्यं महीपाल यन्मां त्वं परिपृच्छसि	043c  
