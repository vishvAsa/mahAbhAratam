वैशम्पायन उवाच	001  
मार्कण्डेयमृषयः पाण्डवाश्च पर्यपृच्छन्	001A  
अस्ति कश्चिद्भवतश्चिरजाततर इति	001B  
स तानुवाच	002A  
अस्ति खलु राजर्षिरिन्द्रद्युम्नो नाम क्षीणपुण्यस्त्रिदिवात्प्रच्युतः	002B  
कीर्तिस्ते व्युच्छिन्नेति	002C  
स मामुपातिष्ठत्	002D  
अथ प्रत्यभिजानाति मां भवानिति	002E  
तमहमब्रुवम्	003A  
न वयं रासायनिकाः शरीरोपतापेनात्मनः समारभामहेऽर्थानामनुष्ठानम्	003B  
अस्ति खलु हिमवति प्राकारकर्णो नामोलूकः	004A  
स भवन्तं यदि जानीयात्	004B  
प्रकृष्टे चाध्वनि हिमवान्	004C  
तत्रासौ प्रतिवसतीति	004D  
स मामश्वो भूत्वा तत्रावहद्यत्र बभूवोलूकः	005A  
अथैनं स राजर्षिः पर्यपृच्छत्	006A  
प्रत्यभिजानाति मां भवानिति	006B  
स मुहूर्तं ध्यात्वाब्रवीदेनम्	007A  
नाभिजाने भवन्तमिति	007B  
स एवमुक्तो राजर्षिरिन्द्रद्युम्नः पुनस्तमुलूकमब्रवीत्	008A  
अस्ति कश्चिद्भवतश्चिरजाततर इति	008B  
स एवमुक्तोऽब्रवीदेनम्	009A  
अस्ति खल्विन्द्रद्युम्नसरो नाम	009B  
तस्मिन्नाडीजङ्घो नाम बकः प्रतिवसति	009C  
सोऽस्मत्तश्चिरजाततरः	009D  
तं पृच्छेति	009E  
तत इन्द्रद्युम्नो मां चोलूकं चादाय तत्सरोऽगच्छद्यत्रासौ नाडीजङ्घो नाम बको बभूव	010A  
सोऽस्माभिः पृष्टः	011A  
भवानिन्द्रद्युम्नं राजानं प्रत्यभिजानातीति	011B  
स एवमुक्तोऽब्रवीन्मुहूर्तं ध्यात्वा	012A  
नाभिजानाम्यहमिन्द्रद्युम्नं राजानमिति	012B  
ततः सोऽस्माभिः पृष्टः	013A  
अस्ति कश्चिदन्यो भवतश्चिरजाततर इति	013B  
स नोऽब्रवीदस्ति खल्विहैव सरस्यकूपारो नाम कच्छपः प्रतिवसति	014A  
स मत्तश्चिरजाततर इति	014B  
स यदि कथञ्चिदभिजानीयादिमं राजानं तमकूपारं पृच्छाम इति	014C  
ततः स बकस्तमकूपारं कच्छपं विज्ञापयामास	015A  
अस्त्यस्माकमभिप्रेतं भवन्तं कञ्चिदर्थमभिप्रष्टुम्	015B  
साध्वागम्यतां तावदिति	015C  
एतच्छ्रुत्वा स कच्छपस्तस्मात्सरस उत्थायाभ्यगच्छद्यत्र तिष्ठामो वयं तस्य सरसस्तीरे	016A  
आगतं चैनं वयमपृच्छाम	017A  
भवानिन्द्रद्युम्नं राजानमभिजानातीति	017B  
स मुहूर्तं ध्यात्वा बाष्पपूर्णनयन उद्विग्नहृदयो वेपमानो विसञ्ज्ञकल्पः प्राञ्जलिरब्रवीत्	018A  
किमहमेनं न प्रत्यभिजानामि	018B  
अहं ह्यनेन सहस्रकृत्वः पूर्वमग्निचितिषूपहितपूर्वः	018C  
सरश्चेदमस्य दक्षिणादत्ताभिर्गोभिरतिक्रममाणाभिः कृतम्	018D  
अत्र चाहं प्रतिवसामीति	018E  
अथैतत्कच्छपेनोदाहृतं श्रुत्वा समनन्तरं देवलोकाद्देवरथः प्रादुरासीत्	019A  
वाचश्चाश्रूयन्तेन्द्रद्युम्नं प्रति	020A  
प्रस्तुतस्ते स्वर्गः	020B  
यथोचितं स्थानमभिपद्यस्व	020C  
कीर्तिमानसि	020D  
अव्यग्रो याहीति	020E  
दिवं स्पृशति भूमिं च शब्दः पुण्यस्य कर्मणः	021a  
यावत्स शब्दो भवति तावत्पुरुष उच्यते	021c  
अकीर्तिः कीर्त्यते यस्य लोके भूतस्य कस्यचित्	022a  
पतत्येवाधमाल्ँलोकान्यावच्छब्दः स कीर्त्यते	022c  
तस्मात्कल्याणवृत्तः स्यादत्यन्ताय नरो भुवि	023a  
विहाय वृत्तं पापिष्ठं धर्ममेवाभिसंश्रयेत्	023c  
इत्येतच्छ्रुत्वा स राजाब्रवीत्	024A  
तिष्ठ तावद्यावदिदानीमिमौ वृद्धौ यथास्थानं प्रतिपादयामीति	024B  
स मां प्राकारकर्णं चोलूकं यथोचिते स्थाने प्रतिपाद्य तेनैव यानेन संसिद्धो यथोचितं स्थानं प्रतिपन्नः	025A  
एतन्मयानुभूतं चिरजीविना दृष्टमिति पाण्डवानुवाच मार्कण्डेयः	026A  
पाण्डवाश्चोचुः प्रीताः	027A  
साधु	027B  
शोभनं कृतं भवता राजानमिन्द्रद्युम्नं स्वर्गलोकाच्च्युतं स्वे स्थाने स्वर्गे पुनः प्रतिपादयतेति	027C  
अथैनानब्रवीदसौ	028A  
ननु देवकीपुत्रेणापि कृष्णेन नरके मज्जमानो राजर्षिर्नृगस्तस्मात्कृच्छ्रात्समुद्धृत्य पुनः स्वर्गं प्रतिपादित इति	028B  
