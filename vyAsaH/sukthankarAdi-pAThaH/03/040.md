वैशम्पायन उवाच	001  
गतेषु तेषु सर्वेषु तपस्विषु महात्मसु	001a  
पिनाकपाणिर्भगवान्सर्वपापहरो हरः	001c  
कैरातं वेषमास्थाय काञ्चनद्रुमसन्निभम्	002a  
विभ्राजमानो वपुषा गिरिर्मेरुरिवापरः	002c  
श्रीमद्धनुरुपादाय शरांश्चाशीविषोपमान्	003a  
निष्पपात महार्चिष्मान्दहन्कक्षमिवानलः	003c  
देव्या सहोमया श्रीमान्समानव्रतवेषया	004a  
नानावेषधरैर्हृष्टैर्भूतैरनुगतस्तदा	004c  
किरातवेषप्रच्छन्नः स्त्रीभिश्चानु सहस्रशः	005a  
अशोभत तदा राजन्स देवोऽतीव भारत	005c  
क्षणेन तद्वनं सर्वं निःशब्दमभवत्तदा	006a  
नादः प्रस्रवणानां च पक्षिणां चाप्युपारमत्	006c  
स सन्निकर्षमागम्य पार्थस्याक्लिष्टकर्मणः	007a  
मूकं नाम दितेः पुत्रं ददर्शाद्भुतदर्शनम्	007c  
वाराहं रूपमास्थाय तर्कयन्तमिवार्जुनम्	008a  
हन्तुं परमदुष्टात्मा तमुवाचाथ फल्गुनः	008c  
गाण्डीवं धनुरादाय शरांश्चाशीविषोपमान्	009a  
सज्यं धनुर्वरं कृत्वा ज्याघोषेण निनादयन्	009c  
यन्मां प्रार्थयसे हन्तुमनागसमिहागतम्	010a  
तस्मात्त्वां पूर्वमेवाहं नेष्यामि यमसादनम्	010c  
तं दृष्ट्वा प्रहरिष्यन्तं फल्गुनं दृढधन्विनम्	011a  
किरातरूपी सहसा वारयामास शङ्करः	011c  
मयैष प्रार्थितः पूर्वं नीलमेघसमप्रभः	012a  
अनादृत्यैव तद्वाक्यं प्रजहाराथ फल्गुनः	012c  
किरातश्च समं तस्मिन्नेकलक्ष्ये महाद्युतिः	013a  
प्रमुमोचाशनिप्रख्यं शरमग्निशिखोपमम्	013c  
तौ मुक्तौ सायकौ ताभ्यां समं तत्र निपेततुः	014a  
मूकस्य गात्रे विस्तीर्णे शैलसंहनने तदा	014c  
यथाशनिविनिष्पेषो वज्रस्येव च पर्वते	015a  
तथा तयोः सन्निपातः शरयोरभवत्तदा	015c  
स विद्धो बहुभिर्बाणैर्दीप्तास्यैः पन्नगैरिव	016a  
ममार राक्षसं रूपं भूयः कृत्वा विभीषणम्	016c  
ददर्शाथ ततो जिष्णुः पुरुषं काञ्चनप्रभम्	017a  
किरातवेषप्रच्छन्नं स्त्रीसहायममित्रहा	017c  
तमब्रवीत्प्रीतमनाः कौन्तेयः प्रहसन्निव	017e  
को भवानटते शून्ये वने स्त्रीगणसंवृतः	018a  
न त्वमस्मिन्वने घोरे बिभेषि कनकप्रभ	018c  
किमर्थं च त्वया विद्धो मृगोऽयं मत्परिग्रहः	019a  
मयाभिपन्नः पूर्वं हि राक्षसोऽयमिहागतः	019c  
कामात्परिभवाद्वापि न मे जीवन्विमोक्ष्यसे	020a  
न ह्येष मृगयाधर्मो यस्त्वयाद्य कृतो मयि	020c  
तेन त्वां भ्रंशयिष्यामि जीवितात्पर्वताश्रय	020e  
इत्युक्तः पाण्डवेयेन किरातः प्रहसन्निव	021a  
उवाच श्लक्ष्णया वाचा पाण्डवं सव्यसाचिनम्	021c  
ममैवायं लक्ष्यभूतः पूर्वमेव परिग्रहः	022a  
ममैव च प्रहारेण जीविताद्व्यवरोपितः	022c  
दोषान्स्वान्नार्हसेऽन्यस्मै वक्तुं स्वबलदर्पितः	023a  
अभिषक्तोऽस्मि मन्दात्मन्न मे जीवन्विमोक्ष्यसे	023c  
स्थिरो भवस्व मोक्ष्यामि सायकानशनीनिव	024a  
घटस्व परया शक्त्या मुञ्च त्वमपि सायकान्	024c  
ततस्तौ तत्र संरब्धौ गर्जमानौ मुहुर्मुहुः	025a  
शरैराशीविषाकारैस्ततक्षाते परस्परम्	025c  
ततोऽर्जुनः शरवर्षं किराते समवासृजत्	026a  
तत्प्रसन्नेन मनसा प्रतिजग्राह शङ्करः	026c  
मुहूर्तं शरवर्षं तत्प्रतिगृह्य पिनाकधृक्	027a  
अक्षतेन शरीरेण तस्थौ गिरिरिवाचलः	027c  
स दृष्ट्वा बाणवर्षं तन्मोघीभूतं धनञ्जयः	028a  
परमं विस्मयं चक्रे साधु साध्विति चाब्रवीत्	028c  
अहोऽयं सुकुमाराङ्गो हिमवच्छिखरालयः	029a  
गाण्डीवमुक्तान्नाराचान्प्रतिगृह्णात्यविह्वलः	029c  
कोऽयं देवो भवेत्साक्षाद्रुद्रो यक्षः सुरेश्वरः	030a  
विद्यते हि गिरिश्रेष्ठे त्रिदशानां समागमः	030c  
न हि मद्बाणजालानामुत्सृष्टानां सहस्रशः	031a  
शक्तोऽन्यः सहितुं वेगमृते देवं पिनाकिनम्	031c  
देवो वा यदि वा यक्षो रुद्रादन्यो व्यवस्थितः	032a  
अहमेनं शरैस्तीक्ष्णैर्नयामि यमसादनम्	032c  
ततो हृष्टमना जिष्णुर्नाराचान्मर्मभेदिनः	033a  
व्यसृजच्छतधा राजन्मयूखानिव भास्करः	033c  
तान्प्रसन्नेन मनसा भगवाल्ँलोकभावनः	034a  
शूलपाणिः प्रत्यगृह्णाच्छिलावर्षमिवाचलः	034c  
क्षणेन क्षीणबाणोऽथ संवृत्तः फल्गुनस्तदा	035a  
वित्रासं च जगामाथ तं दृष्ट्वा शरसङ्क्षयम्	035c  
चिन्तयामास जिष्णुस्तु भगवन्तं हुताशनम्	036a  
पुरस्तादक्षयौ दत्तौ तूणौ येनास्य खाण्डवे	036c  
किं नु मोक्ष्यामि धनुषा यन्मे बाणाः क्षयं गताः	037a  
अयं च पुरुषः कोऽपि बाणान्ग्रसति सर्वशः	037c  
अहमेनं धनुष्कोट्या शूलाग्रेणेव कुञ्जरम्	038a  
नयामि दण्डधारस्य यमस्य सदनं प्रति	038c  
सम्प्रायुध्यद्धनुष्कोट्या कौन्तेयः परवीरहा	039a  
तदप्यस्य धनुर्दिव्यं जग्रास गिरिगोचरः	039c  
ततोऽर्जुनो ग्रस्तधनुः खड्गपाणिरतिष्ठत	040a  
युद्धस्यान्तमभीप्सन्वै वेगेनाभिजगाम तम्	040c  
तस्य मूर्ध्नि शितं खड्गमसक्तं पर्वतेष्वपि	041a  
मुमोच भुजवीर्येण विक्रम्य कुरुनन्दनः	041c  
तस्य मूर्धानमासाद्य पफालासिवरो हि सः	041e  
ततो वृक्षैः शिलाभिश्च योधयामास फल्गुनः	042a  
यथा वृक्षान्महाकायः प्रत्यगृह्णादथो शिलाः	042c  
किरातरूपी भगवांस्ततः पार्थो महाबलः	043a  
मुष्टिभिर्वज्रसंस्पर्शैर्धूममुत्पादयन्मुखे	043c  
प्रजहार दुराधर्षे किरातसमरूपिणि	043e  
ततः शक्राशनिसमैर्मुष्टिभिर्भृशदारुणैः	044a  
किरातरूपी भगवानर्दयामास फल्गुनम्	044c  
ततश्चटचटाशब्दः सुघोरः समजायत	045a  
पाण्डवस्य च मुष्टीनां किरातस्य च युध्यतः	045c  
सुमुहूर्तं महद्युद्धमासीत्तल्लोमहर्षणम्	046a  
भुजप्रहारसंयुक्तं वृत्रवासवयोरिव	046c  
जहाराथ ततो जिष्णुः किरातमुरसा बली	047a  
पाण्डवं च विचेष्टन्तं किरातोऽप्यहनद्बलात्	047c  
तयोर्भुजविनिष्पेषात्सङ्घर्षेणोरसोस्तथा	048a  
समजायत गात्रेषु पावकोऽङ्गारधूमवान्	048c  
तत एनं महादेवः पीड्य गात्रैः सुपीडितम्	049a  
तेजसा व्याक्रमद्रोषाच्चेतस्तस्य विमोहयन्	049c  
ततो निपीडितैर्गात्रैः पिण्डीकृत इवाबभौ	050a  
फल्गुनो गात्रसंरुद्धो देवदेवेन भारत	050c  
निरुच्छ्वासोऽभवच्चैव सन्निरुद्धो महात्मना	051a  
ततः पपात सम्मूढस्ततः प्रीतोऽभवद्भवः	051c  
भगवानुवाच	052  
भो भो फल्गुन तुष्टोऽस्मि कर्मणाप्रतिमेन ते	052a  
शौर्येणानेन धृत्या च क्षत्रियो नास्ति ते समः	052c  
समं तेजश्च वीर्यं च ममाद्य तव चानघ	053a  
प्रीतस्तेऽहं महाबाहो पश्य मां पुरुषर्षभ	053c  
ददानि ते विशालाक्ष चक्षुः पूर्वऋषिर्भवान्	054a  
विजेष्यसि रणे शत्रूनपि सर्वान्दिवौकसः	054c  
वैशम्पायन उवाच	055  
ततो देवं महादेवं गिरिशं शूलपाणिनम्	055a  
ददर्श फल्गुनस्तत्र सह देव्या महाद्युतिम्	055c  
स जानुभ्यां महीं गत्वा शिरसा प्रणिपत्य च	056a  
प्रसादयामास हरं पार्थः परपुरञ्जयः	056c  
अर्जुन उवाच	057  
कपर्दिन्सर्वभूतेश भगनेत्रनिपातन	057a  
व्यतिक्रमं मे भगवन्क्षन्तुमर्हसि शङ्कर	057c  
भवगद्दर्शनाकाङ्क्षी प्राप्तोऽस्मीमं महागिरिम्	058a  
दयितं तव देवेश तापसालयमुत्तमम्	058c  
प्रसादये त्वां भगवन्सर्वभूतनमस्कृत	059a  
न मे स्यादपराधोऽयं महादेवातिसाहसात्	059c  
कृतो मया यदज्ञानाद्विमर्दोऽयं त्वया सह	060a  
शरणं सम्प्रपन्नाय तत्क्षमस्वाद्य शङ्कर	060c  
वैशम्पायन उवाच	061  
तमुवाच महातेजाः प्रहस्य वृषभध्वजः	061a  
प्रगृह्य रुचिरं बाहुं क्षान्तमित्येव फल्गुनम्	061c  
