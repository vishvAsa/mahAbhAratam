मार्कण्डेय उवाच	001  
धर्मव्याधस्तु निपुणं पुनरेव युधिष्ठिर	001a  
विप्रर्षभमुवाचेदं सर्वधर्मभृतां वरः	001c  
श्रुतिप्रमाणो धर्मो हि वृद्धानामिति भाषितम्	002a  
सूक्ष्मा गतिर्हि धर्मस्य बहुशाखा ह्यनन्तिका	002c  
प्राणात्यये विवाहे च वक्तव्यमनृतं भवेत्	003a  
अनृतं च भवेत्सत्यं सत्यं चैवानृतं भवेत्	003c  
यद्भूतहितमत्यन्तं तत्सत्यमिति धारणा	004a  
विपर्ययकृतोऽधर्मः पश्य धर्मस्य सूक्ष्मताम्	004c  
यत्करोत्यशुभं कर्म शुभं वा द्विजसत्तम	005a  
अवश्यं तत्समाप्नोति पुरुषो नात्र संशयः	005c  
विषमां च दशां प्राप्य देवान्गर्हति वै भृशम्	006a  
आत्मनः कर्मदोषाणि न विजानात्यपण्डितः	006c  
मूढो नैकृतिकश्चापि चपलश्च द्विजोत्तम	007a  
सुखदुःखविपर्यासो यदा समुपपद्यते	007c  
नैनं प्रज्ञा सुनीतं वा त्रायते नैव पौरुषम्	007e  
यो यमिच्छेद्यथा कामं तं तं कामं समश्नुयात्	008a  
यदि स्यादपराधीनं पुरुषस्य क्रियाफलम्	008c  
संयताश्चापि दक्षाश्च मतिमन्तश्च मानवाः	009a  
दृश्यन्ते निष्फलाः सन्तः प्रहीणाः सर्वकर्मभिः	009c  
भूतानामपरः कश्चिद्धिंसायां सततोत्थितः	010a  
वञ्चनायां च लोकस्य स सुखेनेह जीवति	010c  
अचेष्टमानमासीनं श्रीः कञ्चिदुपतिष्ठति	011a  
कश्चित्कर्माणि कुर्वन्हि न प्राप्यमधिगच्छति	011c  
देवानिष्ट्वा तपस्तप्त्वा कृपणैः पुत्रगृद्धिभिः	012a  
दशमासधृता गर्भे जायन्ते कुलपांसनाः	012c  
अपरे धनधान्यैश्च भोगैश्च पितृसञ्चितैः	013a  
विपुलैरभिजायन्ते लब्धास्तैरेव मङ्गलैः	013c  
कर्मजा हि मनुष्याणां रोगा नास्त्यत्र संशयः	014a  
आधिभिश्चैव बाध्यन्ते व्याधैः क्षुद्रमृगा इव	014c  
ते चापि कुशलैर्वैद्यैर्निपुणैः सम्भृतौषधैः	015a  
व्याधयो विनिवार्यन्ते मृगा व्याधैरिव द्विज	015c  
येषामस्ति च भोक्तव्यं ग्रहणीदोषपीडिताः	016a  
न शक्नुवन्ति ते भोक्तुं पश्य धर्मभृतां वर	016c  
अपरे बाहुबलिनः क्लिश्यन्ते बहवो जनाः	017a  
दुःखेन चाधिगच्छन्ति भोजनं द्विजसत्तम	017c  
इति लोकमनाक्रन्दं मोहशोकपरिप्लुतम्	018a  
स्रोतसासकृदाक्षिप्तं ह्रियमाणं बलीयसा	018c  
न म्रियेयुर्न जीर्येयुः सर्वे स्युः सार्वकामिकाः	019a  
नाप्रियं प्रतिपश्येयुर्वशित्वं यदि वै भवेत्	019c  
उपर्युपरि लोकस्य सर्वो गन्तुं समीहते	020a  
यतते च यथाशक्ति न च तद्वर्तते तथा	020c  
बहवः सम्प्रदृश्यन्ते तुल्यनक्षत्रमङ्गलाः	021a  
महच्च फलवैषम्यं दृश्यते कर्मसन्धिषु	021c  
न कश्चिदीशते ब्रह्मन्स्वयङ्ग्राहस्य सत्तम	022a  
कर्मणां प्राकृतानां वै इह सिद्धिः प्रदृश्यते	022c  
यथा श्रुतिरियं ब्रह्मञ्जीवः किल सनातनः	023a  
शरीरमध्रुवं लोके सर्वेषां प्राणिनामिह	023c  
वध्यमाने शरीरे तु देहनाशो भवत्युत	024a  
जीवः सङ्क्रमतेऽन्यत्र कर्मबन्धनिबन्धनः	024c  
ब्राह्मण उवाच	025  
कथं धर्मभृतां श्रेष्ठ जीवो भवति शाश्वतः	025a  
एतदिच्छाम्यहं ज्ञातुं तत्त्वेन वदतां वर	025c  
व्याध उवाच	026  
न जीवनाशोऽस्ति हि देहभेदे मिथ्यैतदाहुर्म्रियतेति मूढाः	026a  
जीवस्तु देहान्तरितः प्रयाति दशार्धतैवास्य शरीरभेदः	026c  
अन्यो हि नाश्नाति कृतं हि कर्म स एव कर्ता सुखदुःखभागी	027a  
यत्तेन किञ्चिद्धि कृतं हि कर्म तदश्नुते नास्ति कृतस्य नाशः	027c  
अपुण्यशीलाश्च भवन्ति पुण्या नरोत्तमाः पापकृतो भवन्ति	028a  
नरोऽनुयातस्त्विह कर्मभिः स्वैस्ततः समुत्पद्यति भावितस्तैः	028c  
ब्राह्मण उवाच	029  
कथं सम्भवते योनौ कथं वा पुण्यपापयोः	029a  
जातीः पुण्या ह्यपुण्याश्च कथं गच्छति सत्तम	029c  
व्याध उवाच	030  
गर्भाधानसमायुक्तं कर्मेदं सम्प्रदृश्यते	030a  
समासेन तु ते क्षिप्रं प्रवक्ष्यामि द्विजोत्तम	030c  
यथा सम्भृतसम्भारः पुनरेव प्रजायते	031a  
शुभकृच्छुभयोनीषु पापकृत्पापयोनिषु	031c  
शुभैः प्रयोगैर्देवत्वं व्यामिश्रैर्मानुषो भवेत्	032a  
मोहनीयैर्वियोनीषु त्वधोगामी च किल्बिषैः	032c  
जातिमृत्युजरादुःखैः सततं समभिद्रुतः	033a  
संसारे पच्यमानश्च दोषैरात्मकृतैर्नरः	033c  
तिर्यग्योनिसहस्राणि गत्वा नरकमेव च	034a  
जीवाः सम्परिवर्तन्ते कर्मबन्धनिबन्धनाः	034c  
जन्तुस्तु कर्मभिस्तैस्तैः स्वकृतैः प्रेत्य दुःखितः	035a  
तद्दुःखप्रतिघातार्थमपुण्यां योनिमश्नुते	035c  
ततः कर्म समादत्ते पुनरन्यन्नवं बहु	036a  
पच्यते तु पुनस्तेन भुक्त्वापथ्यमिवातुरः	036c  
अजस्रमेव दुःखार्तोऽदुःखितः सुखसञ्ज्ञितः	037a  
ततोऽनिवृत्तबन्धत्वात्कर्मणामुदयादपि	037c  
परिक्रामति संसारे चक्रवद्बहुवेदनः	037e  
स चेन्निवृत्तबन्धस्तु विशुद्धश्चापि कर्मभिः	038a  
प्राप्नोति सुकृताल्ँलोकान्यत्र गत्वा न शोचति	038c  
पापं कुर्वन्पापवृत्तः पापस्यान्तं न गच्छति	039a  
तस्मात्पुण्यं यतेत्कर्तुं वर्जयेत च पातकम्	039c  
अनसूयुः कृतज्ञश्च कल्याणान्येव सेवते	040a  
सुखानि धर्ममर्थं च स्वर्गं च लभते नरः	040c  
संस्कृतस्य हि दान्तस्य नियतस्य यतात्मनः	041a  
प्राज्ञस्यानन्तरा वृत्तिरिह लोके परत्र च	041c  
सतां धर्मेण वर्तेत क्रियां शिष्टवदाचरेत्	042a  
असङ्क्लेशेन लोकस्य वृत्तिं लिप्सेत वै द्विज	042c  
सन्ति ह्यागतविज्ञानाः शिष्टाः शास्त्रविचक्षणाः	043a  
स्वधर्मेण क्रिया लोके कर्मणः सोऽप्यसङ्करः	043c  
प्राज्ञो धर्मेण रमते धर्मं चैवोपजीवति	044a  
तस्य धर्मादवाप्तेषु धनेषु द्विजसत्तम	044c  
तस्यैव सिञ्चते मूलं गुणान्पश्यति यत्र वै	044e  
धर्मात्मा भवति ह्येवं चित्तं चास्य प्रसीदति	045a  
स मैत्रजनसन्तुष्ट इह प्रेत्य च नन्दति	045c  
शब्दं स्पर्शं तथा रूपं गन्धानिष्टांश्च सत्तम	046a  
प्रभुत्वं लभते चापि धर्मस्यैतत्फलं विदुः	046c  
धर्मस्य च फलं लब्ध्वा न तृप्यति महाद्विज	047a  
अतृप्यमाणो निर्वेदमादत्ते ज्ञानचक्षुषा	047c  
प्रज्ञाचक्षुर्नर इह दोषं नैवानुरुध्यते	048a  
विरज्यति यथाकामं न च धर्मं विमुञ्चति	048c  
सर्वत्यागे च यतते दृष्ट्वा लोकं क्षयात्मकम्	049a  
ततो मोक्षे प्रयतते नानुपायादुपायतः	049c  
एवं निर्वेदमादत्ते पापं कर्म जहाति च	050a  
धार्मिकश्चापि भवति मोक्षं च लभते परम्	050c  
तपो निःश्रेयसं जन्तोस्तस्य मूलं शमो दमः	051a  
तेन सर्वानवाप्नोति कामान्यान्मनसेच्छति	051c  
इन्द्रियाणां निरोधेन सत्येन च दमेन च	052a  
ब्रह्मणः पदमाप्नोति यत्परं द्विजसत्तम	052c  
ब्राह्मण उवाच	053  
इन्द्रियाणि तु यान्याहुः कानि तानि यतव्रत	053a  
निग्रहश्च कथं कार्यो निग्रहस्य च किं फलम्	053c  
कथं च फलमाप्नोति तेषां धर्मभृतां वर	054a  
एतदिच्छामि तत्त्वेन धर्मं ज्ञातुं सुधार्मिक	054c  
