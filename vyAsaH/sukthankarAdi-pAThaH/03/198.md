मार्कण्डेय उवाच	001  
चिन्तयित्वा तदाश्चर्यं स्त्रिया प्रोक्तमशेषतः	001a  
विनिन्दन्स द्विजोऽऽत्मानमागस्कृत इवाबभौ	001c  
चिन्तयानः स धर्मस्य सूक्ष्मां गतिमथाब्रवीत्	002a  
श्रद्दधानेन भाव्यं वै गच्छामि मिथिलामहम्	002c  
कृतात्मा धर्मवित्तस्यां व्याधो निवसते किल	003a  
तं गच्छाम्यहमद्यैव धर्मं प्रष्टुं तपोधनम्	003c  
इति सञ्चिन्त्य मनसा श्रद्दधानः स्त्रिया वचः	004a  
बलाकाप्रत्ययेनासौ धर्म्यैश्च वचनैः शुभैः	004c  
सम्प्रतस्थे स मिथिलां कौतूहलसमन्वितः	004e  
अतिक्रामन्नरण्यानि ग्रामांश्च नगराणि च	005a  
ततो जगाम मिथिलां जनकेन सुरक्षिताम्	005c  
धर्मसेतुसमाकीर्णां यज्ञोत्सववतीं शुभाम्	006a  
गोपुराट्टालकवतीं गृहप्राकारशोभिताम्	006c  
प्रविश्य स पुरीं रम्यां विमानैर्बहुभिर्वृताम्	007a  
पण्यैश्च बहुभिर्युक्तां सुविभक्तमहापथाम्	007c  
अश्वै रथैस्तथा नागैर्यानैश्च बहुभिर्वृताम्	008a  
हृष्टपुष्टजनाकीर्णां नित्योत्सवसमाकुलाम्	008c  
सोऽपश्यद्बहुवृत्तान्तां ब्राह्मणः समतिक्रमन्	009a  
धर्मव्याधमपृच्छच्च स चास्य कथितो द्विजैः	009c  
अपश्यत्तत्र गत्वा तं सूनामध्ये व्यवस्थितम्	010a  
मार्गमाहिषमांसानि विक्रीणन्तं तपस्विनम्	010c  
आकुलत्वात्तु क्रेतॄणामेकान्ते संस्थितो द्विजः	010e  
स तु ज्ञात्वा द्विजं प्राप्तं सहसा सम्भ्रमोत्थितः	011a  
आजगाम यतो विप्रः स्थित एकान्त आसने	011c  
व्याध उवाच	012  
अभिवादये त्वा भगवन्स्वागतं ते द्विजोत्तम	012a  
अहं व्याधस्तु भद्रं ते किं करोमि प्रशाधि माम्	012c  
एकपत्न्या यदुक्तोऽसि गच्छ त्वं मिथिलामिति	013a  
जानाम्येतदहं सर्वं यदर्थं त्वमिहागतः	013c  
मार्कण्डेय उवाच	014  
श्रुत्वा तु तस्य तद्वाक्यं स विप्रो भृशहर्षितः	014a  
द्वितीयमिदमाश्चर्यमित्यचिन्तयत द्विजः	014c  
अदेशस्थं हि ते स्थानमिति व्याधोऽब्रवीद्द्विजम्	015a  
गृहं गच्छाव भगवन्यदि रोचयसेऽनघ	015c  
बाढमित्येव संहृष्टो विप्रो वचनमब्रवीत्	016a  
अग्रतस्तु द्विजं कृत्वा स जगाम गृहान्प्रति	016c  
प्रविश्य च गृहं रम्यमासनेनाभिपूजितः	017a  
पाद्यमाचमनीयं च प्रतिगृह्य द्विजोत्तमः	017c  
ततः सुखोपविष्टस्तं व्याधं वचनमब्रवीत्	018a  
कर्मैतद्वै न सदृशं भवतः प्रतिभाति मे	018c  
अनुतप्ये भृशं तात तव घोरेण कर्मणा	018e  
व्याध उवाच	019  
कुलोचितमिदं कर्म पितृपैतामहं मम	019a  
वर्तमानस्य मे धर्मे स्वे मन्युं मा कृथा द्विज	019c  
धात्रा तु विहितं पूर्वं कर्म स्वं पालयाम्यहम्	020a  
प्रयत्नाच्च गुरू वृद्धौ शुश्रूषेऽहं द्विजोत्तम	020c  
सत्यं वदे नाभ्यसूये यथाशक्ति ददामि च	021a  
देवतातिथिभृत्यानामवशिष्टेन वर्तये	021c  
न कुत्सयाम्यहं किञ्चिन्न गर्हे बलवत्तरम्	022a  
कृतमन्वेति कर्तारं पुरा कर्म द्विजोत्तम	022c  
कृषिगोरक्ष्यवाणिज्यमिह लोकस्य जीवनम्	023a  
दण्डनीतिस्त्रयी विद्या तेन लोका भवन्त्युत	023c  
कर्म शूद्रे कृषिर्वैश्ये सङ्ग्रामः क्षत्रिये स्मृतः	024a  
ब्रह्मचर्यं तपो मन्त्राः सत्यं च ब्राह्मणे सदा	024c  
राजा प्रशास्ति धर्मेण स्वकर्मनिरताः प्रजाः	025a  
विकर्माणश्च ये केचित्तान्युनक्ति स्वकर्मसु	025c  
भेतव्यं हि सदा राज्ञां प्रजानामधिपा हि ते	026a  
मारयन्ति विकर्मस्थं लुब्धा मृगमिवेषुभिः	026c  
जनकस्येह विप्रर्षे विकर्मस्थो न विद्यते	027a  
स्वकर्मनिरता वर्णाश्चत्वारोऽपि द्विजोत्तम	027c  
स एष जनको राजा दुर्वृत्तमपि चेत्सुतम्	028a  
दण्ड्यं दण्डे निक्षिपति तथा न ग्लाति धार्मिकम्	028c  
सुयुक्तचारो नृपतिः सर्वं धर्मेण पश्यति	029a  
श्रीश्च राज्यं च दण्डश्च क्षत्रियाणां द्विजोत्तम	029c  
राजानो हि स्वधर्मेण श्रियमिच्छन्ति भूयसीम्	030a  
सर्वेषामेव वर्णानां त्राता राजा भवत्युत	030c  
परेण हि हतान्ब्रह्मन्वराहमहिषानहम्	031a  
न स्वयं हन्मि विप्रर्षे विक्रीणामि सदा त्वहम्	031c  
न भक्षयामि मांसानि ऋतुगामी तथा ह्यहम्	032a  
सदोपवासी च तथा नक्तभोजी तथा द्विज	032c  
अशीलश्चापि पुरुषो भूत्वा भवति शीलवान्	033a  
प्राणिहिंसारतश्चापि भवते धार्मिकः पुनः	033c  
व्यभिचारान्नरेन्द्राणां धर्मः सङ्कीर्यते महान्	034a  
अधर्मो वर्धते चापि सङ्कीर्यन्ते तथा प्रजाः	034c  
उरुण्डा वामनाः कुब्जाः स्थूलशीर्षास्तथैव च	035a  
क्लीबाश्चान्धाश्च जायन्ते बधिरा लम्बचूचुकाः	035c  
पार्थिवानामधर्मत्वात्प्रजानामभवः सदा	035e  
स एष राजा जनकः सर्वं धर्मेण पश्यति	036a  
अनुगृह्णन्प्रजाः सर्वाः स्वधर्मनिरताः सदा	036c  
ये चैव मां प्रशंसन्ति ये च निन्दन्ति मानवाः	037a  
सर्वान्सुपरिणीतेन कर्मणा तोषयाम्यहम्	037c  
ये जीवन्ति स्वधर्मेण सम्भुञ्जन्ते च पार्थिवाः	038a  
न किञ्चिदुपजीवन्ति दक्षा उत्थानशीलिनः	038c  
शक्त्यान्नदानं सततं तितिक्षा धर्मनित्यता	039a  
यथार्हं प्रतिपूजा च सर्वभूतेषु वै दया	039c  
त्यागान्नान्यत्र मर्त्यानां गुणास्तिष्ठन्ति पूरुषे	039e  
मृषावादं परिहरेत्कुर्यात्प्रियमयाचितः	040a  
न च कामान्न संरम्भान्न द्वेषाद्धर्ममुत्सृजेत्	040c  
प्रिये नातिभृशं हृष्येदप्रिये न च सञ्ज्वरेत्	041a  
न मुह्येदर्थकृच्छ्रेषु न च धर्मं परित्यजेत्	041c  
कर्म चेत्किञ्चिदन्यत्स्यादितरन्न समाचरेत्	042a  
यत्कल्याणमभिध्यायेत्तत्रात्मानं नियोजयेत्	042c  
न पापं प्रति पापः स्यात्साधुरेव सदा भवेत्	043a  
आत्मनैव हतः पापो यः पापं कर्तुमिच्छति	043c  
कर्म चैतदसाधूनां वृजिनानामसाधुवत्	044a  
न धर्मोऽस्तीति मन्वानाः शुचीनवहसन्ति ये	044c  
अश्रद्दधाना धर्मस्य ते नश्यन्ति न संशयः	044e  
महादृतिरिवाध्मातः पापो भवति नित्यदा	045a  
मूढानामवलिप्तानामसारं भाषितं भवेत्	045c  
दर्शयत्यन्तरात्मानं दिवा रूपमिवांशुमान्	045e  
न लोके राजते मूर्खः केवलात्मप्रशंसया	046a  
अपि चेह मृजा हीनः कृतविद्यः प्रकाशते	046c  
अब्रुवन्कस्यचिन्निन्दामात्मपूजामवर्णयन्	047a  
न कश्चिद्गुणसम्पन्नः प्रकाशो भुवि दृश्यते	047c  
विकर्मणा तप्यमानः पापाद्विपरिमुच्यते	048a  
नैतत्कुर्यां पुनरिति द्वितीयात्परिमुच्यते	048c  
कर्मणा येन तेनेह पापाद्द्विजवरोत्तम	049a  
एवं श्रुतिरियं ब्रह्मन्धर्मेषु परिदृश्यते	049c  
पापान्यबुद्ध्वेह पुरा कृतानि प्राग्धर्मशीलो विनिहन्ति पश्चात्	050a  
धर्मो ब्रह्मन्नुदते पूरुषाणां यत्कुर्वते पापमिह प्रमादात्	050c  
पापं कृत्वा हि मन्येत नाहमस्मीति पूरुषः	051a  
चिकीर्षेदेव कल्याणं श्रद्दधानोऽनसूयकः	051c  
वसनस्येव छिद्राणि साधूनां विवृणोति यः	052a  
पापं चेत्पुरुषः कृत्वा कल्याणमभिपद्यते	052c  
मुच्यते सर्वपापेभ्यो महाभ्रैरिव चन्द्रमाः	052e  
यथादित्यः समुद्यन्वै तमः सर्वं व्यपोहति	053a  
एवं कल्याणमातिष्ठन्सर्वपापैः प्रमुच्यते	053c  
पापानां विद्ध्यधिष्ठानं लोभमेव द्विजोत्तम	054a  
लुब्धाः पापं व्यवस्यन्ति नरा नातिबहुश्रुताः	054c  
अधर्मा धर्मरूपेण तृणैः कूपा इवावृताः	054e  
तेषां दमः पवित्राणि प्रलापा धर्मसंश्रिताः	055a  
सर्वं हि विद्यते तेषु शिष्टाचारः सुदुर्लभः	055c  
मार्कण्डेय उवाच	056  
स तु विप्रो महाप्राज्ञो धर्मव्याधमपृच्छत	056a  
शिष्टाचारं कथमहं विद्यामिति नरोत्तम	056c  
एतन्महामते व्याध प्रब्रवीहि यथातथम्	056e  
व्याध उवाच	057  
यज्ञो दानं तपो वेदाः सत्यं च द्विजसत्तम	057a  
पञ्चैतानि पवित्राणि शिष्टाचारेषु नित्यदा	057c  
कामक्रोधौ वशे कृत्वा दम्भं लोभमनार्जवम्	058a  
धर्म इत्येव सन्तुष्टास्ते शिष्टाः शिष्टसम्मताः	058c  
न तेषां विद्यतेऽवृत्तं यज्ञस्वाध्यायशीलिनाम्	059a  
आचारपालनं चैव द्वितीयं शिष्टलक्षणम्	059c  
गुरुशुश्रूषणं सत्यमक्रोधो दानमेव च	060a  
एतच्चतुष्टयं ब्रह्मञ्शिष्टाचारेषु नित्यदा	060c  
शिष्टाचारे मनः कृत्वा प्रतिष्ठाप्य च सर्वशः	061a  
यामयं लभते तुष्टिं सा न शक्या ह्यतोऽन्यथा	061c  
वेदस्योपनिषत्सत्यं सत्यस्योपनिषद्दमः	062a  
दमस्योपनिषत्त्यागः शिष्टाचारेषु नित्यदा	062c  
ये तु धर्ममसूयन्ते बुद्धिमोहान्विता नराः	063a  
अपथा गच्छतां तेषामनुयातापि पीड्यते	063c  
ये तु शिष्टाः सुनियताः श्रुतित्यागपरायणाः	064a  
धर्म्यं पन्थानमारूढाः सत्यधर्मपरायणाः	064c  
नियच्छन्ति परां बुद्धिं शिष्टाचारान्विता नराः	065a  
उपाध्यायमते युक्ताः स्थित्या धर्मार्थदर्शिनः	065c  
नास्तिकान्भिन्नमर्यादान्क्रूरान्पापमतौ स्थितान्	066a  
त्यज ताञ्ज्ञानमाश्रित्य धार्मिकानुपसेव्य च	066c  
कामलोभग्रहाकीर्णां पञ्चेन्द्रियजलां नदीम्	067a  
नावं धृतिमयीं कृत्वा जन्मदुर्गाणि सन्तर	067c  
क्रमेण सञ्चितो धर्मो बुद्धियोगमयो महान्	068a  
शिष्टाचारे भवेत्साधू रागः शुक्लेव वाससि	068c  
अहिंसा सत्यवचनं सर्वभूतहितं परम्	069a  
अहिंसा परमो धर्मः स च सत्ये प्रतिष्ठितः	069c  
सत्ये कृत्वा प्रतिष्ठां तु प्रवर्तन्ते प्रवृत्तयः	069e  
सत्यमेव गरीयस्तु शिष्टाचारनिषेवितम्	070a  
आचारश्च सतां धर्मः सन्तश्चाचारलक्षणाः	070c  
यो यथाप्रकृतिर्जन्तुः स्वां स्वां प्रकृतिमश्नुते	071a  
पापात्मा क्रोधकामादीन्दोषानाप्नोत्यनात्मवान्	071c  
आरम्भो न्याययुक्तो यः स हि धर्म इति स्मृतः	072a  
अनाचारस्त्वधर्मेति एतच्छिष्टानुशासनम्	072c  
अक्रुध्यन्तोऽनसूयन्तो निरहङ्कारमत्सराः	073a  
ऋजवः शमसम्पन्नाः शिष्टाचारा भवन्ति ते	073c  
त्रैविद्यवृद्धाः शुचयो वृत्तवन्तो मनस्विनः	074a  
गुरुशुश्रूषवो दान्ताः शिष्टाचारा भवन्त्युत	074c  
तेषामदीनसत्त्वानां दुष्कराचारकर्मणाम्	075a  
स्वैः कर्मभिः सत्कृतानां घोरत्वं सम्प्रणश्यति	075c  
तं सदाचारमाश्चर्यं पुराणं शाश्वतं ध्रुवम्	076a  
धर्मं धर्मेण पश्यन्तः स्वर्गं यान्ति मनीषिणः	076c  
आस्तिका मानहीनाश्च द्विजातिजनपूजकाः	077a  
श्रुतवृत्तोपसम्पन्नाः ते सन्तः स्वर्गगामिनः	077c  
वेदोक्तः परमो धर्मो धर्मशास्त्रेषु चापरः	078a  
शिष्टाचीर्णश्च शिष्टानां त्रिविधं धर्मलक्षणम्	078c  
पारणं चापि विद्यानां तीर्थानामवगाहनम्	079a  
क्षमा सत्यार्जवं शौचं शिष्टाचारनिदर्शनम्	079c  
सर्वभूतदयावन्तो अहिंसानिरताः सदा	080a  
परुषं न प्रभाषन्ते सदा सन्तो द्विजप्रियाः	080c  
शुभानामशुभानां च कर्मणां फलसञ्चये	081a  
विपाकमभिजानन्ति ते शिष्टाः शिष्टसम्मताः	081c  
न्यायोपेता गुणोपेताः सर्वलोकहितैषिणः	082a  
सन्तः स्वर्गजितः शुक्लाः सन्निविष्टाश्च सत्पथे	082c  
दातारः संविभक्तारो दीनानुग्रहकारिणः	083a  
सर्वभूतदयावन्तस्ते शिष्टाः शिष्टसम्मताः	083c  
सर्वपूज्याः श्रुतधनास्तथैव च तपस्विनः	084a  
दाननित्याः सुखाल्ँलोकानाप्नुवन्तीह च श्रियम्	084c  
पीडया च कलत्रस्य भृत्यानां च समाहिताः	085a  
अतिशक्त्या प्रयच्छन्ति सन्तः सद्भिः समागताः	085c  
लोकयात्रां च पश्यन्तो धर्ममात्महितानि च	086a  
एवं सन्तो वर्तमाना एधन्ते शाश्वतीः समाः	086c  
अहिंसा सत्यवचनमानृशंस्यमथार्जवम्	087a  
अद्रोहो नातिमानश्च ह्रीस्तितिक्षा दमः शमः	087c  
धीमन्तो धृतिमन्तश्च भूतानामनुकम्पकाः	088a  
अकामद्वेषसंयुक्तास्ते सन्तो लोकसत्कृताः	088c  
त्रीण्येव तु पदान्याहुः सतां वृत्तमनुत्तमम्	089a  
न द्रुह्येच्चैव दद्याच्च सत्यं चैव सदा वदेत्	089c  
सर्वत्र च दयावन्तः सन्तः करुणवेदिनः	090a  
गच्छन्तीह सुसन्तुष्टा धर्म्यं पन्थानमुत्तमम्	090c  
शिष्टाचारा महात्मानो येषां धर्मः सुनिश्चितः	090e  
अनसूया क्षमा शान्तिः सन्तोषः प्रियवादिता	091a  
कामक्रोधपरित्यागः शिष्टाचारनिषेवणम्	091c  
कर्मणा श्रुतसम्पन्नं सतां मार्गमनुत्तमम्	092a  
शिष्टाचारं निषेवन्ते नित्यं धर्मेष्वतन्द्रिताः	092c  
प्रज्ञाप्रासादमारुह्य मुह्यतो महतो जनान्	093a  
प्रेक्षन्तो लोकवृत्तानि विविधानि द्विजोत्तम	093c  
अतिपुण्यानि पापानि तानि द्विजवरोत्तम	093e  
एतत्ते सर्वमाख्यातं यथाप्रज्ञं यथाश्रुतम्	094a  
शिष्टाचारगुणान्ब्रह्मन्पुरस्कृत्य द्विजर्षभ	094c  
