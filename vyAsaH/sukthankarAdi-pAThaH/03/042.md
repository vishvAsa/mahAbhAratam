वैशम्पायन उवाच	001  
तस्य सम्पश्यतस्त्वेव पिनाकी वृषभध्वजः	001a  
जगामादर्शनं भानुर्लोकस्येवास्तमेयिवान्	001c  
ततोऽर्जुनः परं चक्रे विस्मयं परवीरहा	002a  
मया साक्षान्महादेवो दृष्ट इत्येव भारत	002c  
धन्योऽस्म्यनुगृहीतोऽस्मि यन्मया त्र्यम्बको हरः	003a  
पिनाकी वरदो रूपी दृष्टः स्पृष्टश्च पाणिना	003c  
कृतार्थं चावगच्छामि परमात्मानमात्मना	004a  
शत्रूंश्च विजितान्सर्वान्निर्वृत्तं च प्रयोजनम्	004c  
ततो वैडूर्यवर्णाभो भासयन्सर्वतो दिशः	005a  
यादोगणवृतः श्रीमानाजगाम जलेश्वरः	005c  
नागैर्नदैर्नदीभिश्च दैत्यैः साध्यैश्च दैवतैः	006a  
वरुणो यादसां भर्ता वशी तं देशमागमत्	006c  
अथ जाम्बूनदवपुर्विमानेन महार्चिषा	007a  
कुबेरः समनुप्राप्तो यक्षैरनुगतः प्रभुः	007c  
विद्योतयन्निवाकाशमद्भुतोपमदर्शनः	008a  
धनानामीश्वरः श्रीमानर्जुनं द्रष्टुमागतः	008c  
तथा लोकान्तकृच्छ्रीमान्यमः साक्षात्प्रतापवान्	009a  
मूर्त्यमूर्तिधरैः सार्धं पितृभिर्लोकभावनैः	009c  
दण्डपाणिरचिन्त्यात्मा सर्वभूतविनाशकृत्	010a  
वैवस्वतो धर्मराजो विमानेनावभासयन्	010c  
त्रील्ँलोकान्गुह्यकांश्चैव गन्धर्वांश्च सपन्नगान्	011a  
द्वितीय इव मार्तण्डो युगान्ते समुपस्थिते	011c  
भानुमन्ति विचित्राणि शिखराणि महागिरेः	012a  
समास्थायार्जुनं तत्र ददृशुस्तपसान्वितम्	012c  
ततो मुहूर्ताद्भगवानैरावतशिरोगतः	013a  
आजगाम सहेन्द्राण्या शक्रः सुरगणैर्वृतः	013c  
पाण्डुरेणातपत्रेण ध्रियमाणेन मूर्धनि	014a  
शुशुभे तारकाराजः सितमभ्रमिवास्थितः	014c  
संस्तूयमानो गन्धर्वैरृषिभिश्च तपोधनैः	015a  
शृङ्गं गिरेः समासाद्य तस्थौ सूर्य इवोदितः	015c  
अथ मेघस्वनो धीमान्व्याजहार शुभां गिरम्	016a  
यमः परमधर्मज्ञो दक्षिणां दिशमास्थितः	016c  
अर्जुनार्जुन पश्यास्माल्ँलोकपालान्समागतान्	017a  
दृष्टिं ते वितरामोऽद्य भवानर्हो हि दर्शनम्	017c  
पूर्वर्षिरमितात्मा त्वं नरो नाम महाबलः	018a  
नियोगाद्ब्रह्मणस्तात मर्त्यतां समुपागतः	018c  
त्वं वासवसमुद्भूतो महावीर्यपराक्रमः	018e  
क्षत्रं चाग्निसमस्पर्शं भारद्वाजेन रक्षितम्	019a  
दानवाश्च महावीर्या ये मनुष्यत्वमागताः	019c  
निवातकवचाश्चैव संसाध्याः कुरुनन्दन	019e  
पितुर्ममांशो देवस्य सर्वलोकप्रतापिनः	020a  
कर्णः स सुमहावीर्यस्त्वया वध्यो धनञ्जय	020c  
अंशाश्च क्षितिसम्प्राप्ता देवगन्धर्वरक्षसाम्	021a  
त्वया निपातिता युद्धे स्वकर्मफलनिर्जिताम्	021c  
गतिं प्राप्स्यन्ति कौन्तेय यथास्वमरिकर्शन	021e  
अक्षया तव कीर्तिश्च लोके स्थास्यति फल्गुन	022a  
त्वया साक्षान्महादेवस्तोषितो हि महामृधे	022c  
लघ्वी वसुमती चापि कर्तव्या विष्णुना सह	022e  
गृहाणास्त्रं महाबाहो दण्डमप्रतिवारणम्	023a  
अनेनास्त्रेण सुमहत्त्वं हि कर्म करिष्यसि	023c  
प्रतिजग्राह तत्पार्थो विधिवत्कुरुनन्दनः	024a  
समन्त्रं सोपचारं च समोक्षं सनिवर्तनम्	024c  
ततो जलधरश्यामो वरुणो यादसां पतिः	025a  
पश्चिमां दिशमास्थाय गिरमुच्चारयन्प्रभुः	025c  
पार्थ क्षत्रियमुख्यस्त्वं क्षत्रधर्मे व्यवस्थितः	026a  
पश्य मां पृथुताम्राक्ष वरुणोऽस्मि जलेश्वरः	026c  
मया समुद्यतान्पाशान्वारुणाननिवारणान्	027a  
प्रतिगृह्णीष्व कौन्तेय सरहस्यनिवर्तनान्	027c  
एभिस्तदा मया वीर सङ्ग्रामे तारकामये	028a  
दैतेयानां सहस्राणि संयतानि महात्मनाम्	028c  
तस्मादिमान्महासत्त्व मत्प्रसादात्समुत्थितान्	029a  
गृहाण न हि ते मुच्येदन्तकोऽप्याततायिनः	029c  
अनेन त्वं यदास्त्रेण सङ्ग्रामे विचरिष्यसि	030a  
तदा निःक्षत्रिया भूमिर्भविष्यति न संशयः	030c  
ततः कैलासनिलयो धनाध्यक्षोऽभ्यभाषत	031a  
दत्तेष्वस्त्रेषु दिव्येषु वरुणेन यमेन च	031c  
सव्यसाचिन्महाबाहो पूर्वदेव सनातन	032a  
सहास्माभिर्भवाञ्श्रान्तः पुराकल्पेषु नित्यशः	032c  
मत्तोऽपि त्वं गृहाणास्त्रमन्तर्धानं प्रियं मम	033a  
ओजस्तेजोद्युतिहरं प्रस्वापनमरातिहन्	033c  
ततोऽर्जुनो महाबाहुर्विधिवत्कुरुनन्दनः	034a  
कौबेरमपि जग्राह दिव्यमस्त्रं महाबलः	034c  
ततोऽब्रवीद्देवराजः पार्थमक्लिष्टकारिणम्	035a  
सान्त्वयञ्श्लक्ष्णया वाचा मेघदुन्दुभिनिस्वनः	035c  
कुन्तीमातर्महाबाहो त्वमीशानः पुरातनः	036a  
परां सिद्धिमनुप्राप्तः साक्षाद्देवगतिं गतः	036c  
देवकार्यं हि सुमहत्त्वया कार्यमरिन्दम	037a  
आरोढव्यस्त्वया स्वर्गः सज्जीभव महाद्युते	037c  
रथो मातलिसंयुक्त आगन्ता त्वत्कृते महीम्	038a  
तत्र तेऽहं प्रदास्यामि दिव्यान्यस्त्राणि कौरव	038c  
तान्दृष्ट्वा लोकपालांस्तु समेतान्गिरिमूर्धनि	039a  
जगाम विस्मयं धीमान्कुन्तीपुत्रो धनञ्जयः	039c  
ततोऽर्जुनो महातेजा लोकपालान्समागतान्	040a  
पूजयामास विधिवद्वाग्भिरद्भिः फलैरपि	040c  
ततः प्रतिययुर्देवाः प्रतिपूज्य धनञ्जयम्	041a  
यथागतेन विबुधाः सर्वे काममनोजवाः	041c  
ततोऽर्जुनो मुदं लेभे लब्धास्त्रः पुरुषर्षभः	042a  
कृतार्थमिव चात्मानं स मेने पूर्णमानसः	042c  
