वैशम्पायन उवाच	001  
युधिष्ठिरो धर्मराजः पप्रच्छ भरतर्षभ	001a  
मार्कण्डेयं तपोवृद्धं दीर्घायुषमकल्मषम्	001c  
विदितास्तव धर्मज्ञ देवदानवराक्षसाः	002a  
राजवंशाश्च विविधा ऋषिवंशाश्च शाश्वताः	002c  
न तेऽस्त्यविदितं किञ्चिदस्मिल्ँलोके द्विजोत्तम	002e  
कथां वेत्सि मुने दिव्यां मनुष्योरगरक्षसाम्	003a  
एतदिच्छाम्यहं श्रोतुं तत्त्वेन कथितं द्विज	003c  
कुवलाश्व इति ख्यात इक्ष्वाकुरपराजितः	004a  
कथं नाम विपर्यासाद्धुन्धुमारत्वमागतः	004c  
एतदिच्छामि तत्त्वेन ज्ञातुं भार्गवसत्तम	005a  
विपर्यस्तं यथा नाम कुवलाश्वस्य धीमतः	005c  
मार्कण्डेय उवाच	006  
हन्त ते कथयिष्यामि शृणु राजन्युधिष्ठिर	006a  
धर्मिष्ठमिदमाख्यानं धुन्धुमारस्य तच्छृणु	006c  
यथा स राजा इक्ष्वाकुः कुवलाश्वो महीपतिः	007a  
धुन्धुमारत्वमगमत्तच्छृणुष्व महीपते	007c  
महर्षिर्विश्रुतस्तात उत्तङ्क इति भारत	008a  
मरुधन्वसु रम्येषु आश्रमस्तस्य कौरव	008c  
उत्तङ्कस्तु महाराज तपोऽतप्यत्सुदुश्चरम्	009a  
आरिराधयिषुर्विष्णुं बहून्वर्षगणान्विभो	009c  
तस्य प्रीतः स भगवान्साक्षाद्दर्शनमेयिवान्	010a  
दृष्ट्वैव चर्षिः प्रह्वस्तं तुष्टाव विविधैः स्तवैः	010c  
त्वया देव प्रजाः सर्वाः सदेवासुरमानवाः	011a  
स्थावराणि च भूतानि जङ्गमानि तथैव च	011c  
ब्रह्म वेदाश्च वेद्यं च त्वया सृष्टं महाद्युते	011e  
शिरस्ते गगनं देव नेत्रे शशिदिवाकरौ	012a  
निःश्वासः पवनश्चापि तेजोऽग्निश्च तवाच्युत	012c  
बाहवस्ते दिशः सर्वाः कुक्षिश्चापि महार्णवः	012e  
ऊरू ते पर्वता देव खं नाभिर्मधुसूदन	013a  
पादौ ते पृथिवी देवी रोमाण्योषधयस्तथा	013c  
इन्द्रसोमाग्निवरुणा देवासुरमहोरगाः	014a  
प्रह्वास्त्वामुपतिष्ठन्ति स्तुवन्तो विविधैः स्तवैः	014c  
त्वया व्याप्तानि सर्वाणि भूतानि भुवनेश्वर	015a  
योगिनः सुमहावीर्याः स्तुवन्ति त्वां महर्षयः	015c  
त्वयि तुष्टे जगत्स्वस्थं त्वयि क्रुद्धे महद्भयम्	016a  
भयानामपनेतासि त्वमेकः पुरुषोत्तम	016c  
देवानां मानुषाणां च सर्वभूतसुखावहः	017a  
त्रिभिर्विक्रमणैर्देव त्रयो लोकास्त्वयाहृताः	017c  
असुराणां समृद्धानां विनाशश्च त्वया कृतः	017e  
तव विक्रमणैर्देवा निर्वाणमगमन्परम्	018a  
पराभवं च दैत्येन्द्रास्त्वयि क्रुद्धे महाद्युते	018c  
त्वं हि कर्ता विकर्ता च भूतानामिह सर्वशः	019a  
आराधयित्वा त्वां देवाः सुखमेधन्ति सर्वशः	019c  
एवं स्तुतो हृषीकेश उत्तङ्केन महात्मना	020a  
उत्तङ्कमब्रवीद्विष्णुः प्रीतस्तेऽहं वरं वृणु	020c  
उत्तङ्क उवाच	021  
पर्याप्तो मे वरो ह्येष यदहं दृष्टवान्हरिम्	021a  
पुरुषं शाश्वतं दिव्यं स्रष्टारं जगतः प्रभुम्	021c  
विष्णुरुवाच	022  
प्रीतस्तेऽहमलौल्येन भक्त्या च द्विजसत्तम	022a  
अवश्यं हि त्वया ब्रह्मन्मत्तो ग्राह्यो वरो द्विज	022c  
एवं सञ्छन्द्यमानस्तु वरेण हरिणा तदा	023a  
उत्तङ्कः प्राञ्जलिर्वव्रे वरं भरतसत्तम	023c  
यदि मे भगवान्प्रीतः पुण्डरीकनिभेक्षणः	024a  
धर्मे सत्ये दमे चैव बुद्धिर्भवतु मे सदा	024c  
अभ्यासश्च भवेद्भक्त्या त्वयि नित्यं महेश्वर	024e  
विष्णुरुवाच	025  
सर्वमेतद्धि भविता मत्प्रसादात्तव द्विज	025a  
प्रतिभास्यति योगश्च येन युक्तो दिवौकसाम्	025c  
त्रयाणामपि लोकानां महत्कार्यं करिष्यसि	025e  
उत्सादनार्थं लोकानां धुन्धुर्नाम महासुरः	026a  
तपस्यति तपो घोरं शृणु यस्तं हनिष्यति	026c  
बृहदश्व इति ख्यातो भविष्यति महीपतिः	027a  
तस्य पुत्रः शुचिर्दान्तः कुवलाश्व इति श्रुतः	027c  
स योगबलमास्थाय मामकं पार्थिवोत्तमः	028a  
शासनात्तव विप्रर्षे धुन्धुमारो भविष्यति	028c  
मार्कण्डेय उवाच	029  
उत्तङ्कमेवमुक्त्वा तु विष्णुरन्तरधीयत	029a  
