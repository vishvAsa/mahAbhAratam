कुन्त्युवाच	001  
एवमेतन्महाबाहो यथा वदसि पाण्डव	001a  
कृतमुद्धर्षणं पूर्वं मया वः सीदतां नृप	001c  
द्यूतापहृतराज्यानां पतितानां सुखादपि	002a  
ज्ञातिभिः परिभूतानां कृतमुद्धर्षणं मया	002c  
कथं पाण्डोर्न नश्येत सन्ततिः पुरुषर्षभाः	003a  
यशश्च वो न नश्येत इति चोद्धर्षणं कृतम्	003c  
यूयमिन्द्रसमाः सर्वे देवतुल्यपराक्रमाः	004a  
मा परेषां मुखप्रेक्षाः स्थेत्येवं तत्कृतं मया	004c  
कथं धर्मभृतां श्रेष्ठो राजा त्वं वासवोपमः	005a  
पुनर्वने न दुःखी स्या इति चोद्धर्षणं कृतम्	005c  
नागायुतसमप्राणः ख्यातविक्रमपौरुषः	006a  
नायं भीमोऽत्ययं गच्छेदिति चोद्धर्षणं कृतम्	006c  
भीमसेनादवरजस्तथायं वासवोपमः	007a  
विजयो नावसीदेत इति चोद्धर्षणं कृतम्	007c  
नकुलः सहदेवश्च तथेमौ गुरुवर्तिनौ	008a  
क्षुधा कथं न सीदेतामिति चोद्धर्षणं कृतम्	008c  
इयं च बृहती श्यामा श्रीमत्यायतलोचना	009a  
वृथा सभातले क्लिष्टा मा भूदिति च तत्कृतम्	009c  
प्रेक्षन्त्या मे तदा हीमां वेपन्तीं कदलीमिव	010a  
स्त्रीधर्मिणीमनिन्द्याङ्गीं तथा द्यूतपराजिताम्	010c  
दुःशासनो यदा मौढ्याद्दासीवत्पर्यकर्षत	011a  
तदैव विदितं मह्यं पराभूतमिदं कुलम्	011c  
विषण्णाः कुरवश्चैव तदा मे श्वशुरादयः	012a  
यदैषा नाथमिच्छन्ती व्यलपत्कुररी यथा	012c  
केशपक्षे परामृष्टा पापेन हतबुद्धिना	013a  
यदा दुःशासनेनैषा तदा मुह्याम्यहं नृप	013c  
युष्मत्तेजोविवृद्ध्यर्थं मया ह्युद्धर्षणं कृतम्	014a  
तदानीं विदुरावाक्यैरिति तद्वित्त पुत्रकाः	014c  
कथं न राजवंशोऽयं नश्येत्प्राप्य सुतान्मम	015a  
पाण्डोरिति मया पुत्र तस्मादुद्धर्षणं कृतम्	015c  
न तस्य पुत्रः पौत्रौ वा कुत एव स पार्थिव	016a  
लभते सुकृताल्ँलोकान्यस्माद्वंशः प्रणश्यति	016c  
भुक्तं राज्यफलं पुत्रा भर्तुर्मे विपुलं पुरा	017a  
महादानानि दत्तानि पीतः सोमो यथाविधि	017c  
साहं नात्मफलार्थं वै वासुदेवमचूचुदम्	018a  
विदुरायाः प्रलापैस्तैः प्लावनार्थं तु तत्कृतम्	018c  
नाहं राज्यफलं पुत्र कामये पुत्रनिर्जितम्	019a  
पतिलोकानहं पुण्यान्कामये तपसा विभो	019c  
श्वश्रूश्वशुरयोः कृत्वा शुश्रूषां वनवासिनोः	020a  
तपसा शोषयिष्यामि युधिष्ठिर कलेवरम्	020c  
निवर्तस्व कुरुश्रेष्ठ भीमसेनादिभिः सह	021a  
धर्मे ते धीयतां बुद्धिर्मनस्ते महदस्तु च	021c  
