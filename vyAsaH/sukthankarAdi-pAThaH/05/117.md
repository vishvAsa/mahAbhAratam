नारद उवाच ||	001    
गालवं वैनतेयोऽथ प्रहसन्निदमब्रवीत् |	001a  
दिष्ट्या कृतार्थं पश्यामि भवन्तमिह वै द्विज ||	001c  
गालवस्तु वचः श्रुत्वा वैनतेयेन भाषितम् |	002a  
चतुर्भागावशिष्टं तदाचख्यौ कार्यमस्य हि ||	002c  
सुपर्णस्त्वब्रवीदेनं गालवं पततां वरः |	003a  
प्रयत्नस्ते न कर्तव्यो नैष सम्पत्स्यते तव ||	003c  
पुरा हि कन्यकुब्जे वै गाधेः सत्यवतीं सुताम् |	004a  
भार्यार्थेऽवरयत्कन्यामृचीकस्तेन भाषितः ||	004c  
एकतःश्यामकर्णानां हयानां चन्द्रवर्चसाम् |	005a  
भगवन्दीयतां मह्यं सहस्रमिति गालव ||	005c  
ॠचीकस्तु तथेत्युक्त्वा वरुणस्यालयं गतः |	006a  
अश्वतीर्थे हयाल्ँलब्ध्वा दत्तवान्पार्थिवाय वै ||	006c  
इष्ट्वा ते पुण्डरीकेण दत्ता राज्ञा द्विजातिषु |	007a  
तेभ्यो द्वे द्वे शते क्रीत्वा प्राप्तास्ते पार्थिवैस्तदा ||	007c  
अपराण्यपि चत्वारि शतानि द्विजसत्तम |	008a  
नीयमानानि सन्तारे हृतान्यासन्वितस्तया |	008c  
एवं न शक्यमप्राप्यं प्राप्तुं गालव कर्हिचित् ||	008e   
इमामश्वशताभ्यां वै द्वाभ्यां तस्मै निवेदय |	009a  
विश्वामित्राय धर्मात्मन्षड्भिरश्वशतैः सह |	009c  
ततोऽसि गतसम्मोहः कृतकृत्यो द्विजर्षभ ||	009e   
गालवस्तं तथेत्युक्त्वा सुपर्णसहितस्ततः |	010a  
आदायाश्वांश्च कन्यां च विश्वामित्रमुपागमत् ||	010c  
गालव उवाच ||	011    
अश्वानां काङ्क्षितार्थानां षडिमानि शतानि वै |	011a  
शतद्वयेन कन्येयं भवता प्रतिगृह्यताम् |	011c  
अस्यां राजर्षिभिः पुत्रा जाता वै धार्मिकास्त्रयः |	012a  
चतुर्थं जनयत्वेकं भवानपि नरोत्तम ||	012c  
पूर्णान्येवं शतान्यष्टौ तुरगाणां भवन्तु ते |	013a  
भवतो ह्यनृणो भूत्वा तपः कुर्यां यथासुखम् ||	013c  
नारद उवाच ||	014    
विश्वामित्रस्तु तं दृष्ट्वा गालवं सह पक्षिणा |	014a  
कन्यां च तां वरारोहामिदमित्यब्रवीद्वचः ||	014c  
किमियं पूर्वमेवेह न दत्ता मम गालव |	015a  
पुत्रा ममैव चत्वारो भवेयुः कुलभावनाः ||	015c  
प्रतिगृह्णामि ते कन्यामेकपुत्रफलाय वै |	016a  
अश्वाश्चाश्रममासाद्य तिष्ठन्तु मम सर्वशः ||	016c  
स तया रममाणोऽथ विश्वामित्रो महाद्युतिः |	017a  
आत्मजं जनयामास माधवीपुत्रमष्टकम् ||	017c  
जातमात्रं सुतं तं च विश्वामित्रो महाद्युतिः |	018a  
संयोज्यार्थैस्तथा धर्मैरश्वैस्तैः समयोजयत् ||	018c  
अथाष्टकः पुरं प्रायात्तदा सोमपुरप्रभम् |	019a  
निर्यात्य कन्यां शिष्याय कौशिकोऽपि वनं ययौ ||	019c  
गालवोऽपि सुपर्णेन सह निर्यात्य दक्षिणाम् |	020a  
मनसाभिप्रतीतेन कन्यामिदमुवाच ह ||	020c  
जातो दानपतिः पुत्रस्त्वया शूरस्तथापरः |	021a  
सत्यधर्मरतश्चान्यो यज्वा चापि तथापरः ||	021c  
तदागच्छ वरारोहे तारितस्ते पिता सुतैः |	022a  
चत्वारश्चैव राजानस्तथाहं च सुमध्यमे ||	022c  
गालवस्त्वभ्यनुज्ञाय सुपर्णं पन्नगाशनम् |	023a  
पितुर्निर्यात्य तां कन्यां प्रययौ वनमेव ह ||	023c  
