वैशम्पायन उवाच	001  
तस्य तद्वचनं श्रुत्वा प्रज्ञावृद्धो महाद्युतिः	001a  
सम्पूज्यैनं यथाकालं भीष्मो वचनमब्रवीत्	001c  
दिष्ट्या कुशलिनः सर्वे पाण्डवाः सह बान्धवैः	002a  
दिष्ट्या सहायवन्तश्च दिष्ट्या धर्मे च ते रताः	002c  
दिष्ट्या च सन्धिकामास्ते भ्रातरः कुरुनन्दनाः	003a  
दिष्ट्या न युद्धमनसः सह दामोदरेण ते	003c  
भवता सत्यमुक्तं च सर्वमेतन्न संशयः	004a  
अतितीक्ष्णं तु ते वाक्यं ब्राह्मण्यादिति मे मतिः	004c  
असंशयं क्लेशितास्ते वने चेह च पाण्डवाः	005a  
प्राप्ताश्च धर्मतः सर्वं पितुर्धनमसंशयम्	005c  
किरीटी बलवान्पार्थः कृतास्त्रश्च महाबलः	006a  
को हि पाण्डुसुतं युद्धे विषहेत धनञ्जयम्	006c  
अपि वज्रधरः साक्षात्किमुतान्ये धनुर्भृतः	007a  
त्रयाणामपि लोकानां समर्थ इति मे मतिः	007c  
भीष्मे ब्रुवति तद्वाक्यं धृष्टमाक्षिप्य मन्युमान्	008a  
दुर्योधनं समालोक्य कर्णो वचनमब्रवीत्	008c  
न तन्न विदितं ब्रह्मल्ँलोके भूतेन केनचित्	009a  
पुनरुक्तेन किं तेन भाषितेन पुनः पुनः	009c  
दुर्योधनार्थे शकुनिर्द्यूते निर्जितवान्पुरा	010a  
समयेन गतोऽरण्यं पाण्डुपुत्रो युधिष्ठिरः	010c  
न तं समयमादृत्य राज्यमिच्छति पैतृकम्	011a  
बलमाश्रित्य मत्स्यानां पाञ्चालानां च पार्थिवः	011c  
दुर्योधनो भयाद्विद्वन्न दद्यात्पदमन्ततः	012a  
धर्मतस्तु महीं कृत्स्नां प्रदद्याच्छत्रवेऽपि च	012c  
यदि काङ्क्षन्ति ते राज्यं पितृपैतामहं पुनः	013a  
यथाप्रतिज्ञं कालं तं चरन्तु वनमाश्रिताः	013c  
ततो दुर्योधनस्याङ्के वर्तन्तामकुतोभयाः	014a  
अधार्मिकामिमां बुद्धिं कुर्युर्मौर्ख्याद्धि केवलम्	014c  
अथ ते धर्ममुत्सृज्य युद्धमिच्छन्ति पाण्डवाः	015a  
आसाद्येमान्कुरुश्रेष्ठान्स्मरिष्यन्ति वचो मम	015c  
भीष्म उवाच	016  
किं नु राधेय वाचा ते कर्म तत्स्मर्तुमर्हसि	016a  
एक एव यदा पार्थः षड्रथाञ्जितवान्युधि	016c  
न चेदेवं करिष्यामो यदयं ब्राह्मणोऽब्रवीत्	017a  
ध्रुवं युधि हतास्तेन भक्षयिष्याम पांसुकान्	017c  
वैशम्पायन उवाच	018  
धृतराष्ट्रस्ततो भीष्ममनुमान्य प्रसाद्य च	018a  
अवभर्त्स्य च राधेयमिदं वचनमब्रवीत्	018c  
अस्मद्धितमिदं वाक्यं भीष्मः शान्तनवोऽब्रवीत्	019a  
पाण्डवानां हितं चैव सर्वस्य जगतस्तथा	019c  
चिन्तयित्वा तु पार्थेभ्यः प्रेषयिष्यामि सञ्जयम्	020a  
स भवान्प्रतियात्वद्य पाण्डवानेव माचिरम्	020c  
स तं सत्कृत्य कौरव्यः प्रेषयामास पाण्डवान्	021a  
सभामध्ये समाहूय सञ्जयं वाक्यमब्रवीत्	021c  
