भगवानुवाच	001  
सञ्जयस्य श्रुतं वाक्यं भवतश्च श्रुतं मया	001a  
सर्वं जानाम्यभिप्रायं तेषां च भवतश्च यः	001c  
तव धर्माश्रिता बुद्धिस्तेषां वैराश्रिता मतिः	002a  
यदयुद्धेन लभ्येत तत्ते बहुमतं भवेत्	002c  
न च तन्नैष्ठिकं कर्म क्षत्रियस्य विशां पते	003a  
आहुराश्रमिणः सर्वे यद्भैक्षं क्षत्रियश्चरेत्	003c  
जयो वधो वा सङ्ग्रामे धात्रा दिष्टः सनातनः	004a  
स्वधर्मः क्षत्रियस्यैष कार्पण्यं न प्रशस्यते	004c  
न हि कार्पण्यमास्थाय शक्या वृत्तिर्युधिष्ठिर	005a  
विक्रमस्व महाबाहो जहि शत्रूनरिन्दम	005c  
अतिगृद्धाः कृतस्नेहा दीर्घकालं सहोषिताः	006a  
कृतमित्राः कृतबला धार्तराष्ट्राः परन्तप	006c  
न पर्यायोऽस्ति यत्साम्यं त्वयि कुर्युर्विशां पते	007a  
बलवत्तां हि मन्यन्ते भीष्मद्रोणकृपादिभिः	007c  
यावच्च मार्दवेनैतान्राजन्नुपचरिष्यसि	008a  
तावदेते हरिष्यन्ति तव राज्यमरिन्दम	008c  
नानुक्रोशान्न कार्पण्यान्न च धर्मार्थकारणात्	009a  
अलं कर्तुं धार्तराष्ट्रास्तव काममरिन्दम	009c  
एतदेव निमित्तं ते पाण्डवास्तु यथा त्वयि	010a  
नान्वतप्यन्त कौपीनं तावत्कृत्वापि दुष्करम्	010c  
पितामहस्य द्रोणस्य विदुरस्य च धीमतः	011a  
पश्यतां कुरुमुख्यानां सर्वेषामेव तत्त्वतः	011c  
दानशीलं मृदुं दान्तं धर्मकाममनुव्रतम्	012a  
यत्त्वामुपधिना राजन्द्यूतेनावञ्चयत्तदा	012c  
न चापत्रपते पापो नृशंसस्तेन कर्मणा	012e  
तथाशीलसमाचारे राजन्मा प्रणयं कृथाः	013a  
वध्यास्ते सर्वलोकस्य किं पुनस्तव भारत	013c  
वाग्भिस्त्वप्रतिरूपाभिरतुदत्सकनीयसम्	014a  
श्लाघमानः प्रहृष्टः सन्भाषते भ्रातृभिः सह	014c  
एतावत्पाण्डवानां हि नास्ति किञ्चिदिह स्वकम्	015a  
नामधेयं च गोत्रं च तदप्येषां न शिष्यते	015c  
कालेन महता चैषां भविष्यति पराभवः	016a  
प्रकृतिं ते भजिष्यन्ति नष्टप्रकृतयो जनाः	016c  
एताश्चान्याश्च परुषा वाचः स समुदीरयन्	017a  
श्लाघते ज्ञातिमध्ये स्म त्वयि प्रव्रजिते वनम्	017c  
ये तत्रासन्समानीतास्ते दृष्ट्वा त्वामनागसम्	018a  
अश्रुकण्ठा रुदन्तश्च सभायामासते तदा	018c  
न चैनमभ्यनन्दंस्ते राजानो ब्राह्मणैः सह	019a  
सर्वे दुर्योधनं तत्र निन्दन्ति स्म सभासदः	019c  
कुलीनस्य च या निन्दा वधश्चामित्रकर्शन	020a  
महागुणो वधो राजन्न तु निन्दा कुजीविका	020c  
तदैव निहतो राजन्यदैव निरपत्रपः	021a  
निन्दितश्च महाराज पृथिव्यां सर्वराजसु	021c  
ईषत्कार्यो वधस्तस्य यस्य चारित्रमीदृशम्	022a  
प्रस्कम्भनप्रतिस्तब्धश्छिन्नमूल इव द्रुमः	022c  
वध्यः सर्प इवानार्यः सर्वलोकस्य दुर्मतिः	023a  
जह्येनं त्वममित्रघ्न मा राजन्विचिकित्सिथाः	023c  
सर्वथा त्वत्क्षमं चैतद्रोचते च ममानघ	024a  
यत्त्वं पितरि भीष्मे च प्रणिपातं समाचरेः	024c  
अहं तु सर्वलोकस्य गत्वा छेत्स्यामि संशयम्	025a  
येषामस्ति द्विधाभावो राजन्दुर्योधनं प्रति	025c  
मध्ये राज्ञामहं तत्र प्रातिपौरुषिकान्गुणान्	026a  
तव सङ्कीर्तयिष्यामि ये च तस्य व्यतिक्रमाः	026c  
ब्रुवतस्तत्र मे वाक्यं धर्मार्थसहितं हितम्	027a  
निशम्य पार्थिवाः सर्वे नानाजनपदेश्वराः	027c  
त्वयि सम्प्रतिपत्स्यन्ते धर्मात्मा सत्यवागिति	028a  
तस्मिंश्चाधिगमिष्यन्ति यथा लोभादवर्तत	028c  
गर्हयिष्यामि चैवैनं पौरजानपदेष्वपि	029a  
वृद्धबालानुपादाय चातुर्वर्ण्यसमागमे	029c  
शमं चेद्याचमानस्त्वं न धर्मं तत्र लप्स्यसे	030a  
कुरून्विगर्हयिष्यन्ति धृतराष्ट्रं च पार्थिवाः	030c  
तस्मिल्ँलोकपरित्यक्ते किं कार्यमवशिष्यते	031a  
हते दुर्योधने राजन्यदन्यत्क्रियतामिति	031c  
यात्वा चाहं कुरून्सर्वान्युष्मदर्थमहापयन्	032a  
यतिष्ये प्रशमं कर्तुं लक्षयिष्ये च चेष्टितम्	032c  
कौरवाणां प्रवृत्तिं च गत्वा युद्धाधिकारिकाम्	033a  
निशाम्य विनिवर्तिष्ये जयाय तव भारत	033c  
सर्वथा युद्धमेवाहमाशंसामि परैः सह	034a  
निमित्तानि हि सर्वाणि तथा प्रादुर्भवन्ति मे	034c  
मृगाः शकुन्ताश्च वदन्ति घोरं हस्त्यश्वमुख्येषु निशामुखेषु	035a  
घोराणि रूपाणि तथैव चाग्निर्वर्णान्बहून्पुष्यति घोररूपान्	035c  
मनुष्यलोकक्षपणोऽथ घोरो नो चेदनुप्राप्त इहान्तकः स्यात्	035e  
शस्त्राणि पत्रं कवचान्रथांश्च नागान्ध्वजांश्च प्रतिपादयित्वा	036a  
योधाश्च सर्वे कृतनिश्रमास्ते भवन्तु हस्त्यश्वरथेषु यत्ताः	036c  
साङ्ग्रामिकं ते यदुपार्जनीयं सर्वं समग्रं कुरु तन्नरेन्द्र	036e  
दुर्योधनो न ह्यलमद्य दातुं जीवंस्तवैतन्नृपते कथञ्चित्	037a  
यत्ते पुरस्तादभवत्समृद्धं द्यूते हृतं पाण्डवमुख्य राज्यम्	037c  
