वैशम्पायन उवाच ||	001    
ततः प्रभाते विमले धार्तराष्ट्रेण चोदिताः |	001a  
दुर्योधनेन राजानः प्रययुः पाण्डवान्प्रति ||	001c  
आप्लाव्य शुचयः सर्वे स्रग्विणः शुक्लवाससः |	002a  
गृहीतशस्त्रा ध्वजिनः स्वस्ति वाच्य हुताग्नयः ||	002c  
सर्वे वेदविदः शूराः सर्वे सुचरितव्रताः |	003a  
सर्वे कर्मकृतश्चैव सर्वे चाहवलक्षणाः ||	003c  
आहवेषु पराल्ँलोकाञ्जिगीषन्तो महाबलाः |	004a  
एकाग्रमनसः सर्वे श्रद्दधानाः परस्य च ||	004c  
विन्दानुविन्दावावन्त्यौ केकया बाह्लिकैः सह |	005a  
प्रययुः सर्व एवैते भारद्वाजपुरोगमाः ||	005c  
अश्वत्थामा शान्तनवः सैन्धवोऽथ जयद्रथः |	006a  
दाक्षिणात्याः प्रतीच्याश्च पार्वतीयाश्च ये रथाः ||	006c  
गान्धारराजः शकुनिः प्राच्योदीच्याश्च सर्वशः |	007a  
शकाः किराता यवनाः शिबयोऽथ वसातयः ||	007c  
स्वैः स्वैरनीकैः सहिताः परिवार्य महारथम् |	008a  
एते महारथाः सर्वे द्वितीये निर्ययुर्बले ||	008c  
कृतवर्मा सहानीकस्त्रिगर्ताश्च महाबलाः |	009a  
दुर्योधनश्च नृपतिर्भ्रातृभिः परिवारितः ||	009c  
शलो भूरिश्रवाः शल्यः कौसल्योऽथ बृहद्बलः |	010a  
एते पश्चादवर्तन्त धार्तराष्ट्रपुरोगमाः ||	010c  
ते समेन पथा यात्वा योत्स्यमाना महारथाः |	011a  
कुरुक्षेत्रस्य पश्चार्धे व्यवतिष्ठन्त दंशिताः ||	011c  
दुर्योधनस्तु शिबिरं कारयामास भारत |	012a  
यथैव हास्तिनपुरं द्वितीयं समलङ्कृतम् ||	012c  
न विशेषं विजानन्ति पुरस्य शिबिरस्य वा |	013a  
कुशला अपि राजेन्द्र नरा नगरवासिनः ||	013c  
तादृशान्येव दुर्गाणि राज्ञामपि महीपतिः |	014a  
कारयामास कौरव्यः शतशोऽथ सहस्रशः ||	014c  
पञ्चयोजनमुत्सृज्य मण्डलं तद्रणाजिरम् |	015a  
सेनानिवेशास्ते राजन्नाविशञ्शतसङ्घशः ||	015c  
तत्र ते पृथिवीपाला यथोत्साहं यथाबलम् |	016a  
विविशुः शिबिराण्याशु द्रव्यवन्ति सहस्रशः ||	016c  
तेषां दुर्योधनो राजा ससैन्यानां महात्मनाम् |	017a  
व्यादिदेश सबाह्यानां भक्ष्यभोज्यमनुत्तमम् ||	017c  
सगजाश्वमनुष्याणां ये च शिल्पोपजीविनः |	018a  
ये चान्येऽनुगतास्तत्र सूतमागधबन्दिनः ||	018c  
वणिजो गणिका वारा ये चैव प्रेक्षका जनाः |	019a  
सर्वांस्तान्कौरवो राजा विधिवत्प्रत्यवैक्षत ||	019c  
