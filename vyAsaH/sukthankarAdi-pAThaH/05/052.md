धृतराष्ट्र उवाच	001  
यथैव पाण्डवाः सर्वे पराक्रान्ता जिगीषवः	001a  
तथैवाभिसरास्तेषां त्यक्तात्मानो जये धृताः	001c  
त्वमेव हि पराक्रान्तानाचक्षीथाः परान्मम	002a  
पाञ्चालान्केकयान्मत्स्यान्मागधान्वत्सभूमिपान्	002c  
यश्च सेन्द्रानिमाल्ँलोकानिच्छन्कुर्याद्वशे बली	003a  
स श्रेष्ठो जगतः कृष्णः पाण्डवानां जये धृतः	003c  
समस्तामर्जुनाद्विद्यां सात्यकिः क्षिप्रमाप्तवान्	004a  
शैनेयः समरे स्थाता बीजवत्प्रवपञ्शरान्	004c  
धृष्टद्युम्नश्च पाञ्चाल्यः क्रूरकर्मा महारथः	005a  
मामकेषु रणं कर्ता बलेषु परमास्त्रवित्	005c  
युधिष्ठिरस्य च क्रोधादर्जुनस्य च विक्रमात्	006a  
यमाभ्यां भीमसेनाच्च भयं मे तात जायते	006c  
अमानुषं मनुष्येन्द्रैर्जालं विततमन्तरा	007a  
मम सेनां हनिष्यन्ति ततः क्रोशामि सञ्जय	007c  
दर्शनीयो मनस्वी च लक्ष्मीवान्ब्रह्मवर्चसी	008a  
मेधावी सुकृतप्रज्ञो धर्मात्मा पाण्डुनन्दनः	008c  
मित्रामात्यैः सुसम्पन्नः सम्पन्नो योज्ययोजकैः	009a  
भ्रातृभिः श्वशुरैः पुत्रैरुपपन्नो महारथैः	009c  
धृत्या च पुरुषव्याघ्रो नैभृत्येन च पाण्डवः	010a  
अनृशंसो वदान्यश्च ह्रीमान्सत्यपराक्रमः	010c  
बहुश्रुतः कृतात्मा च वृद्धसेवी जितेन्द्रियः	011a  
तं सर्वगुणसम्पन्नं समिद्धमिव पावकम्	011c  
तपन्तमिव को मन्दः पतिष्यति पतङ्गवत्	012a  
पाण्डवाग्निमनावार्यं मुमूर्षुर्मूढचेतनः	012c  
तनुरुच्चः शिखी राजा शुद्धजाम्बूनदप्रभः	013a  
मन्दानां मम पुत्राणां युद्धेनान्तं करिष्यति	013c  
तैरयुद्धं साधु मन्ये कुरवस्तन्निबोधत	014a  
युद्धे विनाशः कृत्स्नस्य कुलस्य भविता ध्रुवम्	014c  
एषा मे परमा शान्तिर्यया शाम्यति मे मनः	015a  
यदि त्वयुद्धमिष्टं वो वयं शान्त्यै यतामहे	015c  
न तु नः शिक्षमाणानामुपेक्षेत युधिष्ठिरः	016a  
जुगुप्सति ह्यधर्मेण मामेवोद्दिश्य कारणम्	016c  
