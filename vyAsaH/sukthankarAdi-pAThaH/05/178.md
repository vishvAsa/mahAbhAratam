भीष्म उवाच ||	001    
ततस्तृतीये दिवसे समे देशे व्यवस्थितः |	001a  
प्रेषयामास मे राजन्प्राप्तोऽस्मीति महाव्रतः ||	001c  
तमागतमहं श्रुत्वा विषयान्तं महाबलम् |	002a  
अभ्यगच्छं जवेनाशु प्रीत्या तेजोनिधिं प्रभुम् ||	002c  
गां पुरस्कृत्य राजेन्द्र ब्राह्मणैः परिवारितः |	003a  
ऋत्विग्भिर्देवकल्पैश्च तथैव च पुरोहितैः ||	003c  
स मामभिगतं दृष्ट्वा जामदग्न्यः प्रतापवान् |	004a  
प्रतिजग्राह तां पूजां वचनं चेदमब्रवीत् ||	004c  
भीष्म कां बुद्धिमास्थाय काशिराजसुता त्वया |	005a  
अकामेयमिहानीता पुनश्चैव विसर्जिता ||	005c  
विभ्रंशिता त्वया हीयं धर्मावाप्तेः परावरात् |	006a  
परामृष्टां त्वया हीमां को हि गन्तुमिहार्हति ||	006c  
प्रत्याख्याता हि शाल्वेन त्वया नीतेति भारत |	007a  
तस्मादिमां मन्नियोगात्प्रतिगृह्णीष्व भारत ||	007c  
स्वधर्मं पुरुषव्याघ्र राजपुत्री लभत्वियम् |	008a  
न युक्तमवमानोऽयं कर्तुं राज्ञा त्वयानघ ||	008c  
ततस्तं नातिमनसं समुदीक्ष्याहमब्रुवम् |	009a  
नाहमेनां पुनर्दद्यां भ्रात्रे ब्रह्मन्कथञ्चन ||	009c  
शाल्वस्याहमिति प्राह पुरा मामिह भार्गव |	010a  
मया चैवाभ्यनुज्ञाता गता सौभपुरं प्रति ||	010c  
न भयान्नाप्यनुक्रोशान्न लोभान्नार्थकाम्यया |	011a  
क्षत्रधर्ममहं जह्यामिति मे व्रतमाहितम् ||	011c  
अथ मामब्रवीद्रामः क्रोधपर्याकुलेक्षणः |	012a  
न करिष्यसि चेदेतद्वाक्यं मे कुरुपुङ्गव ||	012c  
हनिष्यामि सहामात्यं त्वामद्येति पुनः पुनः |	013a  
संरम्भादब्रवीद्रामः क्रोधपर्याकुलेक्षणः ||	013c  
तमहं गीर्भिरिष्टाभिः पुनः पुनररिन्दमम् |	014a  
अयाचं भृगुशार्दूलं न चैव प्रशशाम सः ||	014c  
तमहं प्रणम्य शिरसा भूयो ब्राह्मणसत्तमम् |	015a  
अब्रुवं कारणं किं तद्यत्त्वं योद्धुमिहेच्छसि ||	015c  
इष्वस्त्रं मम बालस्य भवतैव चतुर्विधम् |	016a  
उपदिष्टं महाबाहो शिष्योऽस्मि तव भार्गव ||	016c  
ततो मामब्रवीद्रामः क्रोधसंरक्तलोचनः |	017a  
जानीषे मां गुरुं भीष्म न चेमां प्रतिगृह्णसे |	017c  
सुतां काश्यस्य कौरव्य मत्प्रियार्थं महीपते ||	017e   
न हि ते विद्यते शान्तिरन्यथा कुरुनन्दन |	018a  
गृहाणेमां महाबाहो रक्षस्व कुलमात्मनः |	018c  
त्वया विभ्रंशिता हीयं भर्तारं नाभिगच्छति ||	018e   
तथा ब्रुवन्तं तमहं रामं परपुरञ्जयम् |	019a  
नैतदेवं पुनर्भावि ब्रह्मर्षे किं श्रमेण ते ||	019c  
गुरुत्वं त्वयि सम्प्रेक्ष्य जामदग्न्य पुरातनम् |	020a  
प्रसादये त्वां भगवंस्त्यक्तैषा हि पुरा मया ||	020c  
को जातु परभावां हि नारीं व्यालीमिव स्थिताम् |	021a  
वासयेत गृहे जानन्स्त्रीणां दोषान्महात्ययान् ||	021c  
न भयाद्वासवस्यापि धर्मं जह्यां महाद्युते |	022a  
प्रसीद मा वा यद्वा ते कार्यं तत्कुरु माचिरम् ||	022c  
अयं चापि विशुद्धात्मन्पुराणे श्रूयते विभो 	023a  
मरुत्तेन महाबुद्धे गीतः श्लोको महात्मना ||	023c  
गुरोरप्यवलिप्तस्य कार्याकार्यमजानतः |	024a  
उत्पथप्रतिपन्नस्य कार्यं भवति शासनम् ||	024c  
स त्वं गुरुरिति प्रेम्णा मया सम्मानितो भृशम् |	025a  
गुरुवृत्तं न जानीषे तस्माद्योत्स्याम्यहं त्वया ||	025c  
गुरुं न हन्यां समरे ब्राह्मणं च विशेषतः |	026a  
विशेषतस्तपोवृद्धमेवं क्षान्तं मया तव ||	026c  
उद्यतेषुमथो दृष्ट्वा ब्राह्मणं क्षत्रबन्धुवत् |	027a  
यो हन्यात्समरे क्रुद्धो युध्यन्तमपलायिनम् |	027c  
ब्रह्महत्या न तस्य स्यादिति धर्मेषु निश्चयः ||	027e   
क्षत्रियाणां स्थितो धर्मे क्षत्रियोऽस्मि तपोधन |	028a  
यो यथा वर्तते यस्मिंस्तथा तस्मिन्प्रवर्तयन् |	028c  
नाधर्मं समवाप्नोति नरः श्रेयश्च विन्दति ||	028e   
अर्थे वा यदि वा धर्मे समर्थो देशकालवित् |	029a  
अनर्थसंशयापन्नः श्रेयान्निःसंशयेन च ||	029c  
यस्मात्संशयितेऽर्थेऽस्मिन्यथान्यायं प्रवर्तसे |	030a  
तस्माद्योत्स्यामि सहितस्त्वया राम महाहवे |	030c  
पश्य मे बाहुवीर्यं च विक्रमं चातिमानुषम् ||	030e   
एवं गतेऽपि तु मया यच्छक्यं भृगुनन्दन |	031a  
तत्करिष्ये कुरुक्षेत्रे योत्स्ये विप्र त्वया सह |	031c  
द्वन्द्वे राम यथेष्टं ते सज्जो भव महामुने ||	031e   
तत्र त्वं निहतो राम मया शरशताचितः |	032a  
लप्स्यसे निर्जिताल्ँलोकाञ्शस्त्रपूतो महारणे ||	032c  
स गच्छ विनिवर्तस्व कुरुक्षेत्रं रणप्रिय |	033a  
तत्रैष्यामि महाबाहो युद्धाय त्वां तपोधन ||	033c  
अपि यत्र त्वया राम कृतं शौचं पुरा पितुः |	034a  
तत्राहमपि हत्वा त्वां शौचं कर्तास्मि भार्गव ||	034c  
तत्र गच्छस्व राम त्वं त्वरितं युद्धदुर्मद |	035a  
व्यपनेष्यामि ते दर्पं पौराणं ब्राह्मणब्रुव ||	035c  
यच्चापि कत्थसे राम बहुशः परिषत्सु वै |	036a  
निर्जिताः क्षत्रिया लोके मयैकेनेति तच्छृणु ||	036c  
न तदा जायते भीष्मो मद्विधः क्षत्रियोऽपि वा |	037a  
यस्ते युद्धमयं दर्पं कामं च व्यपनाशयेत् ||	037c  
सोऽहं जातो महाबाहो भीष्मः परपुरञ्जयः |	038a  
व्यपनेष्यामि ते दर्पं युद्धे राम न संशयः ||	038c  
