वैशम्पायन उवाच	001  
द्वाःस्थं प्राह महाप्राज्ञो धृतराष्ट्रो महीपतिः	001a  
विदुरं द्रष्टुमिच्छामि तमिहानय माचिरम्	001c  
प्रहितो धृतराष्ट्रेण दूतः क्षत्तारमब्रवीत्	002a  
ईश्वरस्त्वां महाराजो महाप्राज्ञ दिदृक्षति	002c  
एवमुक्तस्तु विदुरः प्राप्य राजनिवेशनम्	003a  
अब्रवीद्धृतराष्ट्राय द्वाःस्थ मां प्रतिवेदय	003c  
द्वाःस्थ उवाच	004  
विदुरोऽयमनुप्राप्तो राजेन्द्र तव शासनात्	004a  
द्रष्टुमिच्छति ते पादौ किं करोतु प्रशाधि माम्	004c  
धृतराष्ट्र उवाच	005  
प्रवेशय महाप्राज्ञं विदुरं दीर्घदर्शिनम्	005a  
अहं हि विदुरस्यास्य नाकाल्यो जातु दर्शने	005c  
द्वाःस्थ उवाच	006  
प्रविशान्तःपुरं क्षत्तर्महाराजस्य धीमतः	006a  
न हि ते दर्शनेऽकाल्यो जातु राजा ब्रवीति माम्	006c  
वैशम्पायन उवाच	007  
ततः प्रविश्य विदुरो धृतराष्ट्रनिवेशनम्	007a  
अब्रवीत्प्राञ्जलिर्वाक्यं चिन्तयानं नराधिपम्	007c  
विदुरोऽहं महाप्राज्ञ सम्प्राप्तस्तव शासनात्	008a  
यदि किञ्चन कर्तव्यमयमस्मि प्रशाधि माम्	008c  
धृतराष्ट्र उवाच	009  
सञ्जयो विदुर प्राप्तो गर्हयित्वा च मां गतः	009a  
अजातशत्रोः श्वो वाक्यं सभामध्ये स वक्ष्यति	009c  
तस्याद्य कुरुवीरस्य न विज्ञातं वचो मया	010a  
तन्मे दहति गात्राणि तदकार्षीत्प्रजागरम्	010c  
जाग्रतो दह्यमानस्य श्रेयो यदिह पश्यसि	011a  
तद्ब्रूहि त्वं हि नस्तात धर्मार्थकुशलो ह्यसि	011c  
यतः प्राप्तः सञ्जयः पाण्डवेभ्यो न मे यथावन्मनसः प्रशान्तिः	012a  
सर्वेन्द्रियाण्यप्रकृतिं गतानि किं वक्ष्यतीत्येव हि मेऽद्य चिन्ता	012c  
विदुर उवाच	013  
अभियुक्तं बलवता दुर्बलं हीनसाधनम्	013a  
हृतस्वं कामिनं चोरमाविशन्ति प्रजागराः	013c  
कच्चिदेतैर्महादोषैर्न स्पृष्टोऽसि नराधिप	014a  
कच्चिन्न परवित्तेषु गृध्यन्विपरितप्यसे	014c  
धृतराष्ट्र उवाच	015  
श्रोतुमिच्छामि ते धर्म्यं परं नैःश्रेयसं वचः	015a  
अस्मिन्राजर्षिवंशे हि त्वमेकः प्राज्ञसम्मतः	015c  
विदुर उवाच	016  
निषेवते प्रशस्तानि निन्दितानि न सेवते	016a  
अनास्तिकः श्रद्दधान एतत्पण्डितलक्षणम्	016c  
क्रोधो हर्षश्च दर्पश्च ह्रीस्तम्भो मान्यमानिता	017a  
यमर्थान्नापकर्षन्ति स वै पण्डित उच्यते	017c  
यस्य कृत्यं न जानन्ति मन्त्रं वा मन्त्रितं परे	018a  
कृतमेवास्य जानन्ति स वै पण्डित उच्यते	018c  
यस्य कृत्यं न विघ्नन्ति शीतमुष्णं भयं रतिः	019a  
समृद्धिरसमृद्धिर्वा स वै पण्डित उच्यते	019c  
यस्य संसारिणी प्रज्ञा धर्मार्थावनुवर्तते	020a  
कामादर्थं वृणीते यः स वै पण्डित उच्यते	020c  
यथाशक्ति चिकीर्षन्ति यथाशक्ति च कुर्वते	021a  
न किञ्चिदवमन्यन्ते पण्डिता भरतर्षभ	021c  
क्षिप्रं विजानाति चिरं शृणोति विज्ञाय चार्थं भजते न कामात्	022a  
नासम्पृष्टो व्युपयुङ्क्ते परार्थे तत्प्रज्ञानं प्रथमं पण्डितस्य	022c  
नाप्राप्यमभिवाञ्छन्ति नष्टं नेच्छन्ति शोचितुम्	023a  
आपत्सु च न मुह्यन्ति नराः पण्डितबुद्धयः	023c  
निश्चित्य यः प्रक्रमते नान्तर्वसति कर्मणः	024a  
अवन्ध्यकालो वश्यात्मा स वै पण्डित उच्यते	024c  
आर्यकर्मणि रज्यन्ते भूतिकर्माणि कुर्वते	025a  
हितं च नाभ्यसूयन्ति पण्डिता भरतर्षभ	025c  
न हृष्यत्यात्मसम्माने नावमानेन तप्यते	026a  
गाङ्गो ह्रद इवाक्षोभ्यो यः स पण्डित उच्यते	026c  
तत्त्वज्ञः सर्वभूतानां योगज्ञः सर्वकर्मणाम्	027a  
उपायज्ञो मनुष्याणां नरः पण्डित उच्यते	027c  
प्रवृत्तवाक्चित्रकथ ऊहवान्प्रतिभानवान्	028a  
आशु ग्रन्थस्य वक्ता च स वै पण्डित उच्यते	028c  
श्रुतं प्रज्ञानुगं यस्य प्रज्ञा चैव श्रुतानुगा	029a  
असम्भिन्नार्यमर्यादः पण्डिताख्यां लभेत सः	029c  
अश्रुतश्च समुन्नद्धो दरिद्रश्च महामनाः	030a  
अर्थांश्चाकर्मणा प्रेप्सुर्मूढ इत्युच्यते बुधैः	030c  
स्वमर्थं यः परित्यज्य परार्थमनुतिष्ठति	031a  
मिथ्या चरति मित्रार्थे यश्च मूढः स उच्यते	031c  
अकामान्कामयति यः कामयानान्परिद्विषन्	032a  
बलवन्तं च यो द्वेष्टि तमाहुर्मूढचेतसम्	032c  
अमित्रं कुरुते मित्रं मित्रं द्वेष्टि हिनस्ति च	033a  
कर्म चारभते दुष्टं तमाहुर्मूढचेतसम्	033c  
संसारयति कृत्यानि सर्वत्र विचिकित्सते	034a  
चिरं करोति क्षिप्रार्थे स मूढो भरतर्षभ	034c  
अनाहूतः प्रविशति अपृष्टो बहु भाषते	035a  
विश्वसत्यप्रमत्तेषु मूढचेता नराधमः	035c  
परं क्षिपति दोषेण वर्तमानः स्वयं तथा	036a  
यश्च क्रुध्यत्यनीशः सन्स च मूढतमो नरः	036c  
आत्मनो बलमज्ञाय धर्मार्थपरिवर्जितम्	037a  
अलभ्यमिच्छन्नैष्कर्म्यान्मूढबुद्धिरिहोच्यते	037c  
अशिष्यं शास्ति यो राजन्यश्च शून्यमुपासते	038a  
कदर्यं भजते यश्च तमाहुर्मूढचेतसम्	038c  
अर्थं महान्तमासाद्य विद्यामैश्वर्यमेव वा	039a  
विचरत्यसमुन्नद्धो यः स पण्डित उच्यते	039c  
एकः सम्पन्नमश्नाति वस्ते वासश्च शोभनम्	040a  
योऽसंविभज्य भृत्येभ्यः को नृशंसतरस्ततः	040c  
एकः पापानि कुरुते फलं भुङ्क्ते महाजनः	041a  
भोक्तारो विप्रमुच्यन्ते कर्ता दोषेण लिप्यते	041c  
एकं हन्यान्न वा हन्यादिषुर्मुक्तो धनुष्मता	042a  
बुद्धिर्बुद्धिमतोत्सृष्टा हन्याद्राष्ट्रं सराजकम्	042c  
एकया द्वे विनिश्चित्य त्रींश्चतुर्भिर्वशे कुरु	043a  
पञ्च जित्वा विदित्वा षट्सप्त हित्वा सुखी भव	043c  
एकं विषरसो हन्ति शस्त्रेणैकश्च वध्यते	044a  
सराष्ट्रं सप्रजं हन्ति राजानं मन्त्रविस्रवः	044c  
एकः स्वादु न भुञ्जीत एकश्चार्थान्न चिन्तयेत्	045a  
एको न गच्छेदध्वानं नैकः सुप्तेषु जागृयात्	045c  
एकमेवाद्वितीयं तद्यद्राजन्नावबुध्यसे	046a  
सत्यं स्वर्गस्य सोपानं पारावारस्य नौरिव	046c  
एकः क्षमावतां दोषो द्वितीयो नोपलभ्यते	047a  
यदेनं क्षमया युक्तमशक्तं मन्यते जनः	047c  
एको धर्मः परं श्रेयः क्षमैका शान्तिरुत्तमा	048a  
विद्यैका परमा दृष्टिरहिंसैका सुखावहा	048c  
द्वाविमौ ग्रसते भूमिः सर्पो बिलशयानिव	049a  
राजानं चाविरोद्धारं ब्राह्मणं चाप्रवासिनम्	049c  
द्वे कर्मणी नरः कुर्वन्नस्मिल्ँलोके विरोचते	050a  
अब्रुवन्परुषं किञ्चिदसतो नार्थयंस्तथा	050c  
द्वाविमौ पुरुषव्याघ्र परप्रत्ययकारिणौ	051a  
स्त्रियः कामितकामिन्यो लोकः पूजितपूजकः	051c  
द्वाविमौ कण्टकौ तीक्ष्णौ शरीरपरिशोषणौ	052a  
यश्चाधनः कामयते यश्च कुप्यत्यनीश्वरः	052c  
द्वाविमौ पुरुषौ राजन्स्वर्गस्योपरि तिष्ठतः	053a  
प्रभुश्च क्षमया युक्तो दरिद्रश्च प्रदानवान्	053c  
न्यायागतस्य द्रव्यस्य बोद्धव्यौ द्वावतिक्रमौ	054a  
अपात्रे प्रतिपत्तिश्च पात्रे चाप्रतिपादनम्	054c  
त्रयो न्याया मनुष्याणां श्रूयन्ते भरतर्षभ	055a  
कनीयान्मध्यमः श्रेष्ठ इति वेदविदो विदुः	055c  
त्रिविधाः पुरुषा राजन्नुत्तमाधममध्यमाः	056a  
नियोजयेद्यथावत्तांस्त्रिविधेष्वेव कर्मसु	056c  
त्रय एवाधना राजन्भार्या दासस्तथा सुतः	057a  
यत्ते समधिगच्छन्ति यस्य ते तस्य तद्धनम्	057c  
चत्वारि राज्ञा तु महाबलेन वर्ज्यान्याहुः पण्डितस्तानि विद्यात्	058a  
अल्पप्रज्ञैः सह मन्त्रं न कुर्यान्न दीर्घसूत्रैरलसैश्चारणैश्च	058c  
चत्वारि ते तात गृहे वसन्तु श्रियाभिजुष्टस्य गृहस्थधर्मे	059a  
वृद्धो ज्ञातिरवसन्नः कुलीनः सखा दरिद्रो भगिनी चानपत्या	059c  
चत्वार्याह महाराज सद्यस्कानि बृहस्पतिः	060a  
पृच्छते त्रिदशेन्द्राय तानीमानि निबोध मे	060c  
देवतानां च सङ्कल्पमनुभावं च धीमताम्	061a  
विनयं कृतविद्यानां विनाशं पापकर्मणाम्	061c  
पञ्चाग्नयो मनुष्येण परिचर्याः प्रयत्नतः	062a  
पिता माताग्निरात्मा च गुरुश्च भरतर्षभ	062c  
पञ्चैव पूजयल्ँलोके यशः प्राप्नोति केवलम्	063a  
देवान्पितॄन्मनुष्यांश्च भिक्षूनतिथिपञ्चमान्	063c  
पञ्च त्वानुगमिष्यन्ति यत्र यत्र गमिष्यसि	064a  
मित्राण्यमित्रा मध्यस्था उपजीव्योपजीविनः	064c  
पञ्चेन्द्रियस्य मर्त्यस्य छिद्रं चेदेकमिन्द्रियम्	065a  
ततोऽस्य स्रवति प्रज्ञा दृतेः पादादिवोदकम्	065c  
षड्दोषाः पुरुषेणेह हातव्या भूतिमिच्छता	066a  
निद्रा तन्द्री भयं क्रोध आलस्यं दीर्घसूत्रता	066c  
षडिमान्पुरुषो जह्याद्भिन्नां नावमिवार्णवे	067a  
अप्रवक्तारमाचार्यमनधीयानमृत्विजम्	067c  
अरक्षितारं राजानं भार्यां चाप्रियवादिनीम्	068a  
ग्रामकामं च गोपालं वनकामं च नापितम्	068c  
षडेव तु गुणाः पुंसा न हातव्याः कदाचन	069a  
सत्यं दानमनालस्यमनसूया क्षमा धृतिः	069c  
षण्णामात्मनि नित्यानामैश्वर्यं योऽधिगच्छति	070a  
न स पापैः कुतोऽनर्थैर्युज्यते विजितेन्द्रियः	070c  
षडिमे षट्सु जीवन्ति सप्तमो नोपलभ्यते	071a  
चोराः प्रमत्ते जीवन्ति व्याधितेषु चिकित्सकाः	071c  
प्रमदाः कामयानेषु यजमानेषु याजकाः	072a  
राजा विवदमानेषु नित्यं मूर्खेषु पण्डिताः	072c  
सप्त दोषाः सदा राज्ञा हातव्या व्यसनोदयाः	073a  
प्रायशो यैर्विनश्यन्ति कृतमूलाश्च पार्थिवाः	073c  
स्त्रियोऽक्षा मृगया पानं वाक्पारुष्यं च पञ्चमम्	074a  
महच्च दण्डपारुष्यमर्थदूषणमेव च	074c  
अष्टौ पूर्वनिमित्तानि नरस्य विनशिष्यतः	075a  
ब्राह्मणान्प्रथमं द्वेष्टि ब्राह्मणैश्च विरुध्यते	075c  
ब्राह्मणस्वानि चादत्ते ब्राह्मणांश्च जिघांसति	076a  
रमते निन्दया चैषां प्रशंसां नाभिनन्दति	076c  
नैतान्स्मरति कृत्येषु याचितश्चाभ्यसूयति	077a  
एतान्दोषान्नरः प्राज्ञो बुद्ध्या बुद्ध्वा विवर्जयेत्	077c  
अष्टाविमानि हर्षस्य नवनीतानि भारत	078a  
वर्तमानानि दृश्यन्ते तान्येव सुसुखान्यपि	078c  
समागमश्च सखिभिर्महांश्चैव धनागमः	079a  
पुत्रेण च परिष्वङ्गः सन्निपातश्च मैथुने	079c  
समये च प्रियालापः स्वयूथेषु च सन्नतिः	080a  
अभिप्रेतस्य लाभश्च पूजा च जनसंसदि	080c  
नवद्वारमिदं वेश्म त्रिस्थूणं पञ्चसाक्षिकम्	081a  
क्षेत्रज्ञाधिष्ठितं विद्वान्यो वेद स परः कविः	081c  
दश धर्मं न जानन्ति धृतराष्ट्र निबोध तान्	082a  
मत्तः प्रमत्त उन्मत्तः श्रान्तः क्रुद्धो बुभुक्षितः	082c  
त्वरमाणश्च भीरुश्च लुब्धः कामी च ते दश	083a  
तस्मादेतेषु भावेषु न प्रसज्जेत पण्डितः	083c  
अत्रैवोदाहरन्तीममितिहासं पुरातनम्	084a  
पुत्रार्थमसुरेन्द्रेण गीतं चैव सुधन्वना	084c  
यः काममन्यू प्रजहाति राजा पात्रे प्रतिष्ठापयते धनं च	085a  
विशेषविच्छ्रुतवान्क्षिप्रकारी तं सर्वलोकः कुरुते प्रमाणम्	085c  
जानाति विश्वासयितुं मनुष्यान्विज्ञातदोषेषु दधाति दण्डम्	086a  
जानाति मात्रां च तथा क्षमां च तं तादृशं श्रीर्जुषते समग्रा	086c  
सुदुर्बलं नावजानाति कञ्चिद्युक्तो रिपुं सेवते बुद्धिपूर्वम्	087a  
न विग्रहं रोचयते बलस्थैः काले च यो विक्रमते स धीरः	087c  
प्राप्यापदं न व्यथते कदा चिदुद्योगमन्विच्छति चाप्रमत्तः	088a  
दुःखं च काले सहते जितात्मा धुरन्धरस्तस्य जिताः सपत्नाः	088c  
अनर्थकं विप्रवासं गृहेभ्यः पापैः सन्धिं परदाराभिमर्शम्	089a  
दम्भं स्तैन्यं पैशुनं मद्यपानं न सेवते यः स सुखी सदैव	089c  
न संरम्भेणारभतेऽर्थवर्गमाकारितः शंसति तथ्यमेव	090a  
न मात्रार्थे रोचयते विवादं नापूजितः कुप्यति चाप्यमूढः	090c  
न योऽभ्यसूयत्यनुकम्पते च न दुर्बलः प्रातिभाव्यं करोति	091a  
नात्याह किञ्चित्क्षमते विवादं सर्वत्र तादृग्लभते प्रशंसाम्	091c  
यो नोद्धतं कुरुते जातु वेषं न पौरुषेणापि विकत्थतेऽन्यान्	092a  
न मूर्च्छितः कटुकान्याह किञ्चित्प्रियं सदा तं कुरुते जनोऽपि	092c  
न वैरमुद्दीपयति प्रशान्तं न दर्पमारोहति नास्तमेति	093a  
न दुर्गतोऽस्मीति करोति मन्युं तमार्यशीलं परमाहुरग्र्यम्	093c  
न स्वे सुखे वै कुरुते प्रहर्षं नान्यस्य दुःखे भवति प्रतीतः	094a  
दत्त्वा न पश्चात्कुरुतेऽनुतापं न कत्थते सत्पुरुषार्यशीलः	094c  
देशाचारान्समयाञ्जातिधर्मान्बुभूषते यस्तु परावरज्ञः	095a  
स तत्र तत्राधिगतः सदैव महाजनस्याधिपत्यं करोति	095c  
दम्भं मोहं मत्सरं पापकृत्यं राजद्विष्टं पैशुनं पूगवैरम्	096a  
मत्तोन्मत्तैर्दुर्जनैश्चापि वादं यः प्रज्ञावान्वर्जयेत्स प्रधानः	096c  
दमं शौचं दैवतं मङ्गलानि प्रायश्चित्तं विविधाल्ँलोकवादान्	097a  
एतानि यः कुरुते नैत्यकानि तस्योत्थानं देवता राधयन्ति	097c  
समैर्विवाहं कुरुते न हीनैः समैः सख्यं व्यवहारं कथाश्च	098a  
गुणैर्विशिष्टांश्च पुरोदधाति विपश्चितस्तस्य नयाः सुनीताः	098c  
मितं भुङ्क्ते संविभज्याश्रितेभ्यो मितं स्वपित्यमितं कर्म कृत्वा	099a  
ददात्यमित्रेष्वपि याचितः संस्तमात्मवन्तं प्रजहत्यनर्थाः	099c  
चिकीर्षितं विप्रकृतं च यस्य नान्ये जनाः कर्म जानन्ति किञ्चित्	100a  
मन्त्रे गुप्ते सम्यगनुष्ठिते च स्वल्पो नास्य व्यथते कश्चिदर्थः	100c  
यः सर्वभूतप्रशमे निविष्टः सत्यो मृदुर्दानकृच्छुद्धभावः	101a  
अतीव सञ्ज्ञायते ज्ञातिमध्ये महामणिर्जात्य इव प्रसन्नः	101c  
य आत्मनापत्रपते भृशं नरः स सर्वलोकस्य गुरुर्भवत्युत	102a  
अनन्ततेजाः सुमनाः समाहितः स्वतेजसा सूर्य इवावभासते	102c  
वने जाताः शापदग्धस्य राज्ञः पाण्डोः पुत्राः पञ्च पञ्चेन्द्रकल्पाः	103a  
त्वयैव बाला वर्धिताः शिक्षिताश्च तवादेशं पालयन्त्याम्बिकेय	103c  
प्रदायैषामुचितं तात राज्यं सुखी पुत्रैः सहितो मोदमानः	104a  
न देवानां नापि च मानुषाणां भविष्यसि त्वं तर्कणीयो नरेन्द्र	104c  
