सुपर्ण उवाच ||	001    
अनुशिष्टोऽस्मि देवेन गालवाज्ञातयोनिना |	001a  
ब्रूहि कामनुसंयामि द्रष्टुं प्रथमतो दिशम् ||	001c  
पूर्वां वा दक्षिणां वाहमथ वा पश्चिमां दिशम् |	002a  
उत्तरां वा द्विजश्रेष्ठ कुतो गच्छामि गालव ||	002c  
यस्यामुदयते पूर्वं सर्वलोकप्रभावनः |	003a  
सविता यत्र सन्ध्यायां साध्यानां वर्तते तपः ||	003c  
यस्यां पूर्वं मतिर्जाता यया व्याप्तमिदं जगत् |	004a  
चक्षुषी यत्र धर्मस्य यत्र चैष प्रतिष्ठितः ||	004c  
हुतं यतोमुखैर्हव्यं सर्पते सर्वतोदिशम् |	005a  
एतद्द्वारं द्विजश्रेष्ठ दिवसस्य तथाध्वनः ||	005c  
यत्र पूर्वं प्रसूता वै दाक्षायण्यः प्रजाः स्त्रियः |	006a  
यस्यां दिशि प्रवृद्धाश्च कश्यपस्यात्मसम्भवाः ||	006c  
यतोमूला सुराणां श्रीर्यत्र शक्रोऽभ्यषिच्यत |	007a  
सुरराज्येन विप्रर्षे देवैश्चात्र तपश्चितम् ||	007c  
एतस्मात्कारणाद्ब्रह्मन्पूर्वेत्येषा दिगुच्यते |	008a  
यस्मात्पूर्वतरे काले पूर्वमेषावृता सुरैः ||	008c  
अत एव च पूर्वेषां पूर्वामाशामवेक्षताम् |	009a  
पूर्वकार्याणि कार्याणि दैवानि सुखमीप्सता ||	009c  
अत्र वेदाञ्जगौ पूर्वं भगवाल्ँलोकभावनः |	010a  
अत्रैवोक्ता सवित्रासीत्सावित्री ब्रह्मवादिषु ||	010c  
अत्र दत्तानि सूर्येण यजूंषि द्विजसत्तम |	011a  
अत्र लब्धवरैः सोमः सुरैः क्रतुषु पीयते ||	011c  
अत्र तृप्ता हुतवहाः स्वां योनिमुपभुञ्जते |	012a  
अत्र पातालमाश्रित्य वरुणः श्रियमाप च ||	012c  
अत्र पूर्वं वसिष्ठस्य पौराणस्य द्विजर्षभ |	013a  
सूतिश्चैव प्रतिष्ठा च निधनं च प्रकाशते ||	013c  
ओङ्कारस्यात्र जायन्ते सूतयो दशतीर्दश |	014a  
पिबन्ति मुनयो यत्र हविर्धाने स्म सोमपाः ||	014c  
प्रोक्षिता यत्र बहवो वराहाद्या मृगा वने |	015a  
शक्रेण यत्र भागार्थे दैवतेषु प्रकल्पिताः ||	015c  
अत्राहिताः कृतघ्नाश्च मानुषाश्चासुराश्च ये |	016a  
उदयंस्तान्हि सर्वान्वै क्रोधाद्धन्ति विभावसुः ||	016c  
एतद्द्वारं त्रिलोकस्य स्वर्गस्य च सुखस्य च |	017a  
एष पूर्वो दिशाभागो विशावैनं यदीच्छसि ||	017c  
प्रियं कार्यं हि मे तस्य यस्यास्मि वचने स्थितः |	018a  
ब्रूहि गालव यास्यामि शृणु चाप्यपरां दिशम् ||	018c  
