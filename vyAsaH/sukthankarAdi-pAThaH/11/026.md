001  वासुदेव उवाच
001a उत्तिष्ठोत्तिष्ठ गान्धारि मा च शोके मनः कृथाः
001c तवैव ह्यपराधेन कुरवो निधनं गताः
002a या त्वं पुत्रं दुरात्मानमीर्षुमत्यन्तमानिनम्
002c दुर्योधनं पुरस्कृत्य दुष्कृतं साधु मन्यसे
003a निष्ठुरं वैरपरुषं वृद्धानां शासनातिगम्
003c कथमात्मकृतं दोषं मय्याधातुमिहेच्छसि
004a मृतं वा यदि वा नष्टं योऽतीतमनुशोचति
004c दुःखेन लभते दुःखं द्वावनर्थौ प्रपद्यते
005a तपोर्थीयं ब्राह्मणी धत्त गर्भं गौर्वोढारं धावितारं तुरङ्गी
005c शूद्रा दासं पशुपालं तु वैश्या वधार्थीयं त्वद्विधा राजपुत्री
006  वैशम्पायन उवाच
006a तच्छ्रुत्वा वासुदेवस्य पुनरुक्तं वचोऽप्रियम्
006c तूष्णीं बभूव गान्धारी शोकव्याकुललोचना
007a धृतराष्ट्रस्तु राजर्षिर्निगृह्याबुद्धिजं तमः
007c पर्यपृच्छत धर्मात्मा धर्मराजं युधिष्ठिरम्
008a जीवतां परिमाणज्ञः सैन्यानामसि पाण्डव
008c हतानां यदि जानीषे परिमाणं वदस्व मे
009  युधिष्ठिर उवाच
009a दशायुतानामयुतं सहस्राणि च विंशतिः
009c कोट्यः षष्टिश्च षट्चैव येऽस्मिन्राजमृधे हताः
010a अलक्ष्याणां तु वीराणां सहस्राणि चतुर्दश
010c दश चान्यानि राजेन्द्र शतं षष्टिश्च पञ्च च
011  धृतराष्ट्र उवाच
011a युधिष्ठिर गतिं कां ते गताः पुरुषसत्तमाः
011c आचक्ष्व मे महाबाहो सर्वज्ञो ह्यसि मे मतः
012  युधिष्ठिर उवाच
012a यैर्हुतानि शरीराणि हृष्टैः परमसंयुगे
012c देवराजसमाल्ँलोकान्गतास्ते सत्यविक्रमाः
013a ये त्वहृष्टेन मनसा मर्तव्यमिति भारत
013c युध्यमाना हताः सङ्ख्ये ते गन्धर्वैः समागताः
014a ये तु सङ्ग्रामभूमिष्ठा याचमानाः पराङ्मुखाः
014c शस्त्रेण निधनं प्राप्ता गतास्ते गुह्यकान्प्रति
015a पीड्यमानाः परैर्ये तु हीयमाना निरायुधाः
015c ह्रीनिषेधा महात्मानः परानभिमुखा रणे
016a छिद्यमानाः शितैः शस्त्रैः क्षत्रधर्मपरायणाः
016c गतास्ते ब्रह्मसदनं हता वीराः सुवर्चसः
017a ये तत्र निहता राजन्नन्तरायोधनं प्रति
017c यथा कथञ्चित्ते राजन्सम्प्राप्ता उत्तरान्कुरून्
018  धृतराष्ट्र उवाच
018a केन ज्ञानबलेनैवं पुत्र पश्यसि सिद्धवत्
018c तन्मे वद महाबाहो श्रोतव्यं यदि वै मया
019  युधिष्ठिर उवाच
019a निदेशाद्भवतः पूर्वं वने विचरता मया
019c तीर्थयात्राप्रसङ्गेन सम्प्राप्तोऽयमनुग्रहः
020a देवर्षिर्लोमशो दृष्टस्ततः प्राप्तोऽस्म्यनुस्मृतिम्
020c दिव्यं चक्षुरपि प्राप्तं ज्ञानयोगेन वै पुरा
021  धृतराष्ट्र उवाच
021a येऽत्रानाथा जनस्यास्य सनाथा ये च भारत
021c कच्चित्तेषां शरीराणि धक्ष्यन्ति विधिपूर्वकम्
022a न येषां सन्ति कर्तारो न च येऽत्राहिताग्नयः
022c वयं च कस्य कुर्यामो बहुत्वात्तात कर्मणः
023a यान्सुपर्णाश्च गृध्राश्च विकर्षन्ति ततस्ततः
023c तेषां तु कर्मणा लोका भविष्यन्ति युधिष्ठिर
024  वैशम्पायन उवाच
024a एवमुक्तो महाप्राज्ञः कुन्तीपुत्रो युधिष्ठिरः
024c आदिदेश सुधर्माणं धौम्यं सूतं च सञ्जयम्
025a विदुरं च महाबुद्धिं युयुत्सुं चैव कौरवम्
025c इन्द्रसेनमुखांश्चैव भृत्यान्सूतांश्च सर्वशः
026a भवन्तः कारयन्त्वेषां प्रेतकार्याणि सर्वशः
026c यथा चानाथवत्किञ्चिच्छरीरं न विनश्यति
027a शासनाद्धर्मराजस्य क्षत्ता सूतश्च सञ्जयः
027c सुधर्मा धौम्यसहित इन्द्रसेनादयस्तथा
028a चन्दनागुरुकाष्ठानि तथा कालीयकान्युत
028c घृतं तैलं च गन्धांश्च क्षौमाणि वसनानि च
029a समाहृत्य महार्हाणि दारूणां चैव सञ्चयान्
029c रथांश्च मृदितांस्तत्र नानाप्रहरणानि च
030a चिताः कृत्वा प्रयत्नेन यथामुख्यान्नराधिपान्
030c दाहयामासुरव्यग्रा विधिदृष्टेन कर्मणा
031a दुर्योधनं च राजानं भ्रातॄंश्चास्य शताधिकान्
031c शल्यं शलं च राजानं भूरिश्रवसमेव च
032a जयद्रथं च राजानमभिमन्युं च भारत
032c दौःशासनिं लक्ष्मणं च धृष्टकेतुं च पार्थिवम्
033a बृहन्तं सोमदत्तं च सृञ्जयांश्च शताधिकान्
033c राजानं क्षेमधन्वानं विराटद्रुपदौ तथा
034a शिखण्डिनं च पाञ्चाल्यं धृष्टद्युम्नं च पार्षतम्
034c युधामन्युं च विक्रान्तमुत्तमौजसमेव च
035a कौसल्यं द्रौपदेयांश्च शकुनिं चापि सौबलम्
035c अचलं वृषकं चैव भगदत्तं च पार्थिवम्
036a कर्णं वैकर्तनं चैव सहपुत्रममर्षणम्
036c केकयांश्च महेष्वासांस्त्रिगर्तांश्च महारथान्
037a घटोत्कचं राक्षसेन्द्रं बकभ्रातरमेव च
037c अलम्बुसं च राजानं जलसन्धं च पार्थिवम्
038a अन्यांश्च पार्थिवान्राजञ्शतशोऽथ सहस्रशः
038c घृतधाराहुतैर्दीप्तैः पावकैः समदाहयन्
039a पितृमेधाश्च केषाञ्चिदवर्तन्त महात्मनाम्
039c सामभिश्चाप्यगायन्त तेऽन्वशोच्यन्त चापरैः
040a साम्नामृचां च नादेन स्त्रीणां च रुदितस्वनैः
040c कश्मलं सर्वभूतानां निशायां समपद्यत
041a ते विधूमाः प्रदीप्ताश्च दीप्यमानाश्च पावकाः
041c नभसीवान्वदृश्यन्त ग्रहास्तन्वभ्रसंवृताः
042a ये चाप्यनाथास्तत्रासन्नानादेशसमागताः
042c तांश्च सर्वान्समानाय्य राशीन्कृत्वा सहस्रशः
043a चित्वा दारुभिरव्यग्रः प्रभूतैः स्नेहतापितैः
043c दाहयामास विदुरो धर्मराजस्य शासनात्
044a कारयित्वा क्रियास्तेषां कुरुराजो युधिष्ठिरः
044c धृतराष्ट्रं पुरस्कृत्य गङ्गामभिमुखोऽगमत्

