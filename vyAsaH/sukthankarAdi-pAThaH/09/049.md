वैशम्पायन उवाच	09049001  
तस्मिन्नेव तु धर्मात्मा वसति स्म तपोधनः	09049001a  
गार्हस्थ्यं धर्ममास्थाय असितो देवलः पुरा	09049001c  
धर्मनित्यः शुचिर्दान्तो न्यस्तदण्डो महातपाः	09049002a  
कर्मणा मनसा वाचा समः सर्वेषु जन्तुषु	09049002c  
अक्रोधनो महाराज तुल्यनिन्दाप्रियाप्रियः	09049003a  
काञ्चने लोष्टके चैव समदर्शी महातपाः	09049003c  
देवताः पूजयन्नित्यमतिथींश्च द्विजैः सह	09049004a  
ब्रह्मचर्यरतो नित्यं सदा धर्मपरायणः	09049004c  
ततोऽभ्येत्य महाराज योगमास्थाय भिक्षुकः	09049005a  
जैगीषव्यो मुनिर्धीमांस्तस्मिंस्तीर्थे समाहितः	09049005c  
देवलस्याश्रमे राजन्न्यवसत्स महाद्युतिः	09049006a  
योगनित्यो महाराज सिद्धिं प्राप्तो महातपाः	09049006c  
तं तत्र वसमानं तु जैगीषव्यं महामुनिम्	09049007a  
देवलो दर्शयन्नेव नैवायुञ्जत धर्मतः	09049007c  
एवं तयोर्महाराज दीर्घकालो व्यतिक्रमत्	09049008a  
जैगीषव्यं मुनिं चैव न ददर्शाथ देवलः	09049008c  
आहारकाले मतिमान्परिव्राड्जनमेजय	09049009a  
उपातिष्ठत धर्मज्ञो भैक्षकाले स देवलम्	09049009c  
स दृष्ट्वा भिक्षुरूपेण प्राप्तं तत्र महामुनिम्	09049010a  
गौरवं परमं चक्रे प्रीतिं च विपुलां तथा	09049010c  
देवलस्तु यथाशक्ति पूजयामास भारत	09049011a  
ऋषिदृष्टेन विधिना समा बह्व्यः समाहितः	09049011c  
कदाचित्तस्य नृपते देवलस्य महात्मनः	09049012a  
चिन्ता सुमहती जाता मुनिं दृष्ट्वा महाद्युतिम्	09049012c  
समास्तु समतिक्रान्ता बह्व्यः पूजयतो मम	09049013a  
न चायमलसो भिक्षुरभ्यभाषत किञ्चन	09049013c  
एवं विगणयन्नेव स जगाम महोदधिम्	09049014a  
अन्तरिक्षचरः श्रीमान्कलशं गृह्य देवलः	09049014c  
गच्छन्नेव स धर्मात्मा समुद्रं सरितां पतिम्	09049015a  
जैगीषव्यं ततोऽपश्यद्गतं प्रागेव भारत	09049015c  
ततः सविस्मयश्चिन्तां जगामाथासितः प्रभुः	09049016a  
कथं भिक्षुरयं प्राप्तः समुद्रे स्नात एव च	09049016c  
इत्येवं चिन्तयामास महर्षिरसितस्तदा	09049017a  
स्नात्वा समुद्रे विधिवच्छुचिर्जप्यं जजाप ह	09049017c  
कृतजप्याह्निकः श्रीमानाश्रमं च जगाम ह	09049018a  
कलशं जलपूर्णं वै गृहीत्वा जनमेजय	09049018c  
ततः स प्रविशन्नेव स्वमाश्रमपदं मुनिः	09049019a  
आसीनमाश्रमे तत्र जैगीषव्यमपश्यत	09049019c  
न व्याहरति चैवैनं जैगीषव्यः कथञ्चन	09049020a  
काष्ठभूतोऽऽश्रमपदे वसति स्म महातपाः	09049020c  
तं दृष्ट्वा चाप्लुतं तोये सागरे सागरोपमम्	09049021a  
प्रविष्टमाश्रमं चापि पूर्वमेव ददर्श सः	09049021c  
असितो देवलो राजंश्चिन्तयामास बुद्धिमान्	09049022a  
दृष्टः प्रभावं तपसो जैगीषव्यस्य योगजम्	09049022c  
चिन्तयामास राजेन्द्र तदा स मुनिसत्तमः	09049023a  
मया दृष्टः समुद्रे च आश्रमे च कथं त्वयम्	09049023c  
एवं विगणयन्नेव स मुनिर्मन्त्रपारगः	09049024a  
उत्पपाताश्रमात्तस्मादन्तरिक्षं विशां पते	09049024c  
जिज्ञासार्थं तदा भिक्षोर्जैगीषव्यस्य देवलः	09049024e  
सोऽन्तरिक्षचरान्सिद्धान्समपश्यत्समाहितान्	09049025a  
जैगीषव्यं च तैः सिद्धैः पूज्यमानमपश्यत	09049025c  
ततोऽसितः सुसंरब्धो व्यवसायी दृढव्रतः	09049026a  
अपश्यद्वै दिवं यान्तं जैगीषव्यं स देवलः	09049026c  
तस्माच्च पितृलोकं तं व्रजन्तं सोऽन्वपश्यत	09049027a  
पितृलोकाच्च तं यान्तं याम्यं लोकमपश्यत	09049027c  
तस्मादपि समुत्पत्य सोमलोकमभिष्टुतम्	09049028a  
व्रजन्तमन्वपश्यत्स जैगीषव्यं महामुनिम्	09049028c  
लोकान्समुत्पतन्तं च शुभानेकान्तयाजिनाम्	09049029a  
ततोऽग्निहोत्रिणां लोकांस्तेभ्यश्चाप्युत्पपात ह	09049029c  
दर्शं च पौर्णमासं च ये यजन्ति तपोधनाः	09049030a  
तेभ्यः स ददृशे धीमाल्ँलोकेभ्यः पशुयाजिनाम्	09049030c  
व्रजन्तं लोकममलमपश्यद्देवपूजितम्	09049030e  
चातुर्मास्यैर्बहुविधैर्यजन्ते ये तपोधनाः	09049031a  
तेषां स्थानं तथा यान्तं तथाग्निष्टोमयाजिनाम्	09049031c  
अग्निष्टुतेन च तथा ये यजन्ति तपोधनाः	09049032a  
तत्स्थानमनुसम्प्राप्तमन्वपश्यत देवलः	09049032c  
वाजपेयं क्रतुवरं तथा बहुसुवर्णकम्	09049033a  
आहरन्ति महाप्राज्ञास्तेषां लोकेष्वपश्यत	09049033c  
यजन्ते पुण्डरीकेण राजसूयेन चैव ये	09049034a  
तेषां लोकेष्वपश्यच्च जैगीषव्यं स देवलः	09049034c  
अश्वमेधं क्रतुवरं नरमेधं तथैव च	09049035a  
आहरन्ति नरश्रेष्ठास्तेषां लोकेष्वपश्यत	09049035c  
सर्वमेधं च दुष्प्रापं तथा सौत्रामणिं च ये	09049036a  
तेषां लोकेष्वपश्यच्च जैगीषव्यं स देवलः	09049036c  
द्वादशाहैश्च सत्रैर्ये यजन्ते विविधैर्नृप	09049037a  
तेषां लोकेष्वपश्यच्च जैगीषव्यं स देवलः	09049037c  
मित्रावरुणयोर्लोकानादित्यानां तथैव च	09049038a  
सलोकतामनुप्राप्तमपश्यत ततोऽसितः	09049038c  
रुद्राणां च वसूनां च स्थानं यच्च बृहस्पतेः	09049039a  
तानि सर्वाण्यतीतं च समपश्यत्ततोऽसितः	09049039c  
आरुह्य च गवां लोकं प्रयान्तं ब्रह्मसत्रिणाम्	09049040a  
लोकानपश्यद्गच्छन्तं जैगीषव्यं ततोऽसितः	09049040c  
त्रील्ँलोकानपरान्विप्रमुत्पतन्तं स्वतेजसा	09049041a  
पतिव्रतानां लोकांश्च व्रजन्तं सोऽन्वपश्यत	09049041c  
ततो मुनिवरं भूयो जैगीषव्यमथासितः	09049042a  
नान्वपश्यत योगस्थमन्तर्हितमरिन्दम	09049042c  
सोऽचिन्तयन्महाभागो जैगीषव्यस्य देवलः	09049043a  
प्रभावं सुव्रतत्वं च सिद्धिं योगस्य चातुलाम्	09049043c  
असितोऽपृच्छत तदा सिद्धाल्ँलोकेषु सत्तमान्	09049044a  
प्रयतः प्राञ्जलिर्भूत्वा धीरस्तान्ब्रह्मसत्रिणः	09049044c  
जैगीषव्यं न पश्यामि तं शंसत महौजसम्	09049045a  
एतदिच्छाम्यहं श्रोतुं परं कौतूहलं हि मे	09049045c  
सिद्धा ऊचुः	09049046  
शृणु देवल भूतार्थं शंसतां नो दृढव्रत	09049046a  
जैगीषव्यो गतो लोकं शाश्वतं ब्रह्मणोऽव्ययम्	09049046c  
स श्रुत्वा वचनं तेषां सिद्धानां ब्रह्मसत्रिणाम्	09049047a  
असितो देवलस्तूर्णमुत्पपात पपात च	09049047c  
ततः सिद्धास्त ऊचुर्हि देवलं पुनरेव ह	09049048a  
न देवल गतिस्तत्र तव गन्तुं तपोधन	09049048c  
ब्रह्मणः सदनं विप्र जैगीषव्यो यदाप्तवान्	09049048e  
तेषां तद्वचनं श्रुत्वा सिद्धानां देवलः पुनः	09049049a  
आनुपूर्व्येण लोकांस्तान्सर्वानवततार ह	09049049c  
स्वमाश्रमपदं पुण्यमाजगाम पतङ्गवत्	09049050a  
प्रविशन्नेव चापश्यज्जैगीषव्यं स देवलः	09049050c  
ततो बुद्ध्या व्यगणयद्देवलो धर्मयुक्तया	09049051a  
दृष्ट्वा प्रभावं तपसो जैगीषव्यस्य योगजम्	09049051c  
ततोऽब्रवीन्महात्मानं जैगीषव्यं स देवलः	09049052a  
विनयावनतो राजन्नुपसर्प्य महामुनिम्	09049052c  
मोक्षधर्मं समास्थातुमिच्छेयं भगवन्नहम्	09049052e  
तस्य तद्वचनं श्रुत्वा उपदेशं चकार सः	09049053a  
विधिं च योगस्य परं कार्याकार्यं च शास्त्रतः	09049053c  
सन्न्यासकृतबुद्धिं तं ततो दृष्ट्वा महातपाः	09049054a  
सर्वाश्चास्य क्रियाश्चक्रे विधिदृष्टेन कर्मणा	09049054c  
सन्न्यासकृतबुद्धिं तं भूतानि पितृभिः सह	09049055a  
ततो दृष्ट्वा प्ररुरुदुः कोऽस्मान्संविभजिष्यति	09049055c  
देवलस्तु वचः श्रुत्वा भूतानां करुणं तथा	09049056a  
दिशो दश व्याहरतां मोक्षं त्यक्तुं मनो दधे	09049056c  
ततस्तु फलमूलानि पवित्राणि च भारत	09049057a  
पुष्पाण्योषधयश्चैव रोरूयन्ते सहस्रशः	09049057c  
पुनर्नो देवलः क्षुद्रो नूनं छेत्स्यति दुर्मतिः	09049058a  
अभयं सर्वभूतेभ्यो यो दत्त्वा नावबुध्यते	09049058c  
ततो भूयो व्यगणयत्स्वबुद्ध्या मुनिसत्तमः	09049059a  
मोक्षे गार्हस्थ्यधर्मे वा किं नु श्रेयस्करं भवेत्	09049059c  
इति निश्चित्य मनसा देवलो राजसत्तम	09049060a  
त्यक्त्वा गार्हस्थ्यधर्मं स मोक्षधर्ममरोचयत्	09049060c  
एवमादीनि सञ्चिन्त्य देवलो निश्चयात्ततः	09049061a  
प्राप्तवान्परमां सिद्धिं परं योगं च भारत	09049061c  
ततो देवाः समागम्य बृहस्पतिपुरोगमाः	09049062a  
जैगीषव्यं तपश्चास्य प्रशंसन्ति तपस्विनः	09049062c  
अथाब्रवीदृषिवरो देवान्वै नारदस्तदा	09049063a  
जैगीषव्ये तपो नास्ति विस्मापयति योऽसितम्	09049063c  
तमेवंवादिनं धीरं प्रत्यूचुस्ते दिवौकसः	09049064a  
मैवमित्येव शंसन्तो जैगीषव्यं महामुनिम्	09049064c  
तत्राप्युपस्पृश्य ततो महात्मा दत्त्वा च वित्तं हलभृद्द्विजेभ्यः	09049065a  
अवाप्य धर्मं परमार्यकर्मा जगाम सोमस्य महत्स तीर्थम्	09049065c  
