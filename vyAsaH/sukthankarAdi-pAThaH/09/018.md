सञ्जय उवाच	001  
पातिते युधि दुर्धर्षे मद्रराजे महारथे	001a  
तावकास्तव पुत्राश्च प्रायशो विमुखाभवन्	001c  
वणिजो नावि भिन्नायां यथागाधेऽप्लवेऽर्णवे	002a  
अपारे पारमिच्छन्तो हते शूरे महात्मनि	002c  
मद्रराजे महाराज वित्रस्ताः शरविक्षताः	003a  
अनाथा नाथमिच्छन्तो मृगाः सिंहार्दिता इव	003c  
वृषा यथा भग्नशृङ्गाः शीर्णदन्ता गजा इव	004a  
मध्याह्ने प्रत्यपायाम निर्जिता धर्मसूनुना	004c  
न सन्धातुमनीकानि न च राजन्पराक्रमे	005a  
आसीद्बुद्धिर्हते शल्ये तव योधस्य कस्यचित्	005c  
भीष्मे द्रोणे च निहते सूतपुत्रे च भारत	006a  
यद्दुःखं तव योधानां भयं चासीद्विशां पते	006c  
तद्भयं स च नः शोको भूय एवाभ्यवर्तत	006e  
निराशाश्च जये तस्मिन्हते शल्ये महारथे	007a  
हतप्रवीरा विध्वस्ता विकृत्ताश्च शितैः शरैः	007c  
मद्रराजे हते राजन्योधास्ते प्राद्रवन्भयात्	007e  
अश्वानन्ये गजानन्ये रथानन्ये महारथाः	008a  
आरुह्य जवसम्पन्नाः पादाताः प्राद्रवन्भयात्	008c  
द्विसाहस्राश्च मातङ्गा गिरिरूपाः प्रहारिणः	009a  
सम्प्राद्रवन्हते शल्ये अङ्कुशाङ्गुष्ठचोदिताः	009c  
ते रणाद्भरतश्रेष्ठ तावकाः प्राद्रवन्दिशः	010a  
धावन्तश्चाप्यदृश्यन्त श्वसमानाः शरातुराः	010c  
तान्प्रभग्नान्द्रुतान्दृष्ट्वा हतोत्साहान्पराजितान्	011a  
अभ्यद्रवन्त पाञ्चालाः पाण्डवाश्च जयैषिणः	011c  
बाणशब्दरवश्चापि सिंहनादश्च पुष्कलः	012a  
शङ्खशब्दश्च शूराणां दारुणः समपद्यत	012c  
दृष्ट्वा तु कौरवं सैन्यं भयत्रस्तं प्रविद्रुतम्	013a  
अन्योन्यं समभाषन्त पाञ्चालाः पाण्डवैः सह	013c  
अद्य राजा सत्यधृतिर्जितामित्रो युधिष्ठिरः	014a  
अद्य दुर्योधनो हीनो दीप्तया नृपतिश्रिया	014c  
अद्य श्रुत्वा हतं पुत्रं धृतराष्ट्रो जनेश्वरः	015a  
निःसञ्ज्ञः पतितो भूमौ किल्बिषं प्रतिपद्यताम्	015c  
अद्य जानातु कौन्तेयं समर्थं सर्वधन्विनाम्	016a  
अद्यात्मानं च दुर्मेधा गर्हयिष्यति पापकृत्	016c  
अद्य क्षत्तुर्वचः सत्यं स्मरतां ब्रुवतो हितम्	016e  
अद्यप्रभृति पार्थांश्च प्रेष्यभूत उपाचरन्	017a  
विजानातु नृपो दुःखं यत्प्राप्तं पाण्डुनन्दनैः	017c  
अद्य कृष्णस्य माहात्म्यं जानातु स महीपतिः	018a  
अद्यार्जुनधनुर्घोषं घोरं जानातु संयुगे	018c  
अस्त्राणां च बलं सर्वं बाह्वोश्च बलमाहवे	019a  
अद्य ज्ञास्यति भीमस्य बलं घोरं महात्मनः	019c  
हते दुर्योधने युद्धे शक्रेणेवासुरे मये	020a  
यत्कृतं भीमसेनेन दुःशासनवधे तदा	020c  
नान्यः कर्तास्ति लोके तदृते भीमं महाबलम्	020e  
जानीतामद्य ज्येष्ठस्य पाण्डवस्य पराक्रमम्	021a  
मद्रराजं हतं श्रुत्वा देवैरपि सुदुःसहम्	021c  
अद्य ज्ञास्यति सङ्ग्रामे माद्रीपुत्रौ महाबलौ	022a  
निहते सौबले शूरे गान्धारेषु च सर्वशः	022c  
कथं तेषां जयो न स्याद्येषां योद्धा धनञ्जयः	023a  
सात्यकिर्भीमसेनश्च धृष्टद्युम्नश्च पार्षतः	023c  
द्रौपद्यास्तनयाः पञ्च माद्रीपुत्रौ च पाण्डवौ	024a  
शिखण्डी च महेष्वासो राजा चैव युधिष्ठिरः	024c  
येषां च जगतां नाथो नाथः कृष्णो जनार्दनः	025a  
कथं तेषां जयो न स्याद्येषां धर्मो व्यपाश्रयः	025c  
भीष्मं द्रोणं च कर्णं च मद्रराजानमेव च	026a  
तथान्यान्नृपतीन्वीराञ्शतशोऽथ सहस्रशः	026c  
कोऽन्यः शक्तो रणे जेतुमृते पार्थं युधिष्ठिरम्	027a  
यस्य नाथो हृषीकेशः सदा धर्मयशोनिधिः	027c  
इत्येवं वदमानास्ते हर्षेण महता युताः	028a  
प्रभग्नांस्तावकान्राजन्सृञ्जयाः पृष्ठतोऽन्वयुः	028c  
धनञ्जयो रथानीकमभ्यवर्तत वीर्यवान्	029a  
माद्रीपुत्रौ च शकुनिं सात्यकिश्च महारथः	029c  
तान्प्रेक्ष्य द्रवतः सर्वान्भीमसेनभयार्दितान्	030a  
दुर्योधनस्तदा सूतमब्रवीदुत्स्मयन्निव	030c  
न मातिक्रमते पार्थो धनुष्पाणिमवस्थितम्	031a  
जघने सर्वसैन्यानां ममाश्वान्प्रतिपादय	031c  
जघने युध्यमानं हि कौन्तेयो मां धनञ्जयः	032a  
नोत्सहेताभ्यतिक्रान्तुं वेलामिव महोदधिः	032c  
पश्य सैन्यं महत्सूत पाण्डवैः समभिद्रुतम्	033a  
सैन्यरेणुं समुद्धूतं पश्यस्वैनं समन्ततः	033c  
सिंहनादांश्च बहुशः शृणु घोरान्भयानकान्	034a  
तस्माद्याहि शनैः सूत जघनं परिपालय	034c  
मयि स्थिते च समरे निरुद्धेषु च पाण्डुषु	035a  
पुनरावर्तते तूर्णं मामकं बलमोजसा	035c  
तच्छ्रुत्वा तव पुत्रस्य शूराग्र्यसदृशं वचः	036a  
सारथिर्हेमसञ्छन्नाञ्शनैरश्वानचोदयत्	036c  
गजाश्वरथिभिर्हीनास्त्यक्तात्मानः पदातयः	037a  
एकविंशतिसाहस्राः संयुगायावतस्थिरे	037c  
नानादेशसमुद्भूता नानारञ्जितवाससः	038a  
अवस्थितास्तदा योधाः प्रार्थयन्तो महद्यशः	038c  
तेषामापततां तत्र संहृष्टानां परस्परम्	039a  
सम्मर्दः सुमहाञ्जज्ञे घोररूपो भयानकः	039c  
भीमसेनं तदा राजन्धृष्टद्युम्नं च पार्षतम्	040a  
बलेन चतुरङ्गेण नानादेश्या न्यवारयन्	040c  
भीममेवाभ्यवर्तन्त रणेऽन्ये तु पदातयः	041a  
प्रक्ष्वेड्यास्फोट्य संहृष्टा वीरलोकं यियासवः	041c  
आसाद्य भीमसेनं तु संरब्धा युद्धदुर्मदाः	042a  
धार्तराष्ट्रा विनेदुर्हि नान्यां चाकथयन्कथाम्	042c  
परिवार्य रणे भीमं निजघ्नुस्ते समन्ततः	042e  
स वध्यमानः समरे पदातिगणसंवृतः	043a  
न चचाल रथोपस्थे मैनाक इव पर्वतः	043c  
ते तु क्रुद्धा महाराज पाण्डवस्य महारथम्	044a  
निग्रहीतुं प्रचक्रुर्हि योधांश्चान्यानवारयन्	044c  
अक्रुध्यत रणे भीमस्तैस्तदा पर्यवस्थितैः	045a  
सोऽवतीर्य रथात्तूर्णं पदातिः समवस्थितः	045c  
जातरूपपरिच्छन्नां प्रगृह्य महतीं गदाम्	046a  
अवधीत्तावकान्योधान्दण्डपाणिरिवान्तकः	046c  
रथाश्वद्विपहीनांस्तु तान्भीमो गदया बली	047a  
एकविंशतिसाहस्रान्पदातीनवपोथयत्	047c  
हत्वा तत्पुरुषानीकं भीमः सत्यपराक्रमः	048a  
धृष्टद्युम्नं पुरस्कृत्य नचिरात्प्रत्यदृश्यत	048c  
पादाता निहता भूमौ शिश्यिरे रुधिरोक्षिताः	049a  
सम्भग्ना इव वातेन कर्णिकाराः सुपुष्पिताः	049c  
नानापुष्पस्रजोपेता नानाकुण्डलधारिणः	050a  
नानाजात्या हतास्तत्र नानादेशसमागताः	050c  
पताकाध्वजसञ्छन्नं पदातीनां महद्बलम्	051a  
निकृत्तं विबभौ तत्र घोररूपं भयानकम्	051c  
युधिष्ठिरपुरोगास्तु सर्वसैन्यमहारथाः	052a  
अभ्यधावन्महात्मानं पुत्रं दुर्योधनं तव	052c  
ते सर्वे तावकान्दृष्ट्वा महेष्वासान्पराङ्मुखान्	053a  
नाभ्यवर्तन्त ते पुत्रं वेलेव मकरालयम्	053c  
तदद्भुतमपश्याम तव पुत्रस्य पौरुषम्	054a  
यदेकं सहिताः पार्था न शेकुरतिवर्तितुम्	054c  
नातिदूरापयातं तु कृतबुद्धिं पलायने	055a  
दुर्योधनः स्वकं सैन्यमब्रवीद्भृशविक्षतम्	055c  
न तं देशं प्रपश्यामि पृथिव्यां पर्वतेषु वा	056a  
यत्र यातान्न वो हन्युः पाण्डवाः किं सृतेन वः	056c  
अल्पं च बलमेतेषां कृष्णौ च भृशविक्षतौ	057a  
यदि सर्वेऽत्र तिष्ठामो ध्रुवो नो विजयो भवेत्	057c  
विप्रयातांस्तु वो भिन्नान्पाण्डवाः कृतकिल्बिषान्	058a  
अनुसृत्य हनिष्यन्ति श्रेयो नः समरे स्थितम्	058c  
शृणुध्वं क्षत्रियाः सर्वे यावन्तः स्थ समागताः	059a  
यदा शूरं च भीरुं च मारयत्यन्तकः सदा	059c  
को नु मूढो न युध्येत पुरुषः क्षत्रियब्रुवः	059e  
श्रेयो नो भीमसेनस्य क्रुद्धस्य प्रमुखे स्थितम्	060a  
सुखः साङ्ग्रामिको मृत्युः क्षत्रधर्मेण युध्यताम्	060c  
जित्वेह सुखमाप्नोति हतः प्रेत्य महत्फलम्	060e  
न युद्धधर्माच्छ्रेयान्वै पन्थाः स्वर्गस्य कौरवाः	061a  
अचिरेण जिताल्ँलोकान्हतो युद्धे समश्नुते	061c  
श्रुत्वा तु वचनं तस्य पूजयित्वा च पार्थिवाः	062a  
पुनरेवान्ववर्तन्त पाण्डवानाततायिनः	062c  
तानापतत एवाशु व्यूढानीकाः प्रहारिणः	063a  
प्रत्युद्ययुस्तदा पार्था जयगृध्राः प्रहारिणः	063c  
धनञ्जयो रथेनाजावभ्यवर्तत वीर्यवान्	064a  
विश्रुतं त्रिषु लोकेषु गाण्डीवं विक्षिपन्धनुः	064c  
माद्रीपुत्रौ च शकुनिं सात्यकिश्च महाबलः	065a  
जवेनाभ्यपतन्हृष्टा यतो वै तावकं बलम्	065c  
