वैशम्पायन उवाच	001  
उषित्वा तत्र रामस्तु सम्पूज्याश्रमवासिनः	001a  
तथा मङ्कणके प्रीतिं शुभां चक्रे हलायुधः	001c  
दत्त्वा दानं द्विजातिभ्यो रजनीं तामुपोष्य च	002a  
पूजितो मुनिसङ्घैश्च प्रातरुत्थाय लाङ्गली	002c  
अनुज्ञाप्य मुनीन्सर्वान्स्पृष्ट्वा तोयं च भारत	003a  
प्रययौ त्वरितो रामस्तीर्थहेतोर्महाबलः	003c  
तत औशनसं तीर्थमाजगाम हलायुधः	004a  
कपालमोचनं नाम यत्र मुक्तो महामुनिः	004c  
महता शिरसा राजन्ग्रस्तजङ्घो महोदरः	005a  
राक्षसस्य महाराज रामक्षिप्तस्य वै पुरा	005c  
तत्र पूर्वं तपस्तप्तं काव्येन सुमहात्मना	006a  
यत्रास्य नीतिरखिला प्रादुर्भूता महात्मनः	006c  
तत्रस्थश्चिन्तयामास दैत्यदानवविग्रहम्	006e  
तत्प्राप्य च बलो राजंस्तीर्थप्रवरमुत्तमम्	007a  
विधिवद्धि ददौ वित्तं ब्राह्मणानां महात्मनाम्	007c  
जनमेजय उवाच	008  
कपालमोचनं ब्रह्मन्कथं यत्र महामुनिः	008a  
मुक्तः कथं चास्य शिरो लग्नं केन च हेतुना	008c  
वैशम्पायन उवाच	009  
पुरा वै दण्डकारण्ये राघवेण महात्मना	009a  
वसता राजशार्दूल राक्षसास्तत्र हिंसिताः	009c  
जनस्थाने शिरश्छिन्नं राक्षसस्य दुरात्मनः	010a  
क्षुरेण शितधारेण तत्पपात महावने	010c  
महोदरस्य तल्लग्नं जङ्घायां वै यदृच्छया	011a  
वने विचरतो राजन्नस्थि भित्त्वास्फुरत्तदा	011c  
स तेन लग्नेन तदा द्विजातिर्न शशाक ह	012a  
अभिगन्तुं महाप्राज्ञस्तीर्थान्यायतनानि च	012c  
स पूतिना विस्रवता वेदनार्तो महामुनिः	013a  
जगाम सर्वतीर्थानि पृथिव्यामिति नः श्रुतम्	013c  
स गत्वा सरितः सर्वाः समुद्रांश्च महातपाः	014a  
कथयामास तत्सर्वमृषीणां भावितात्मनाम्	014c  
आप्लुतः सर्वतीर्थेषु न च मोक्षमवाप्तवान्	015a  
स तु शुश्राव विप्रेन्द्रो मुनीनां वचनं महत्	015c  
सरस्वत्यास्तीर्थवरं ख्यातमौशनसं तदा	016a  
सर्वपापप्रशमनं सिद्धक्षेत्रमनुत्तमम्	016c  
स तु गत्वा ततस्तत्र तीर्थमौशनसं द्विजः	017a  
तत औशनसे तीर्थे तस्योपस्पृशतस्तदा	017c  
तच्छिरश्चरणं मुक्त्वा पपातान्तर्जले तदा	017e  
ततः स विरुजो राजन्पूतात्मा वीतकल्मषः	018a  
आजगामाश्रमं प्रीतः कृतकृत्यो महोदरः	018c  
सोऽथ गत्वाश्रमं पुण्यं विप्रमुक्तो महातपाः	019a  
कथयामास तत्सर्वमृषीणां भावितात्मनाम्	019c  
ते श्रुत्वा वचनं तस्य ततस्तीर्थस्य मानद	020a  
कपालमोचनमिति नाम चक्रुः समागताः	020c  
तत्र दत्त्वा बहून्दायान्विप्रान्सम्पूज्य माधवः	021a  
जगाम वृष्णिप्रवरो रुषङ्गोराश्रमं तदा	021c  
यत्र तप्तं तपो घोरमार्ष्टिषेणेन भारत	022a  
ब्राह्मण्यं लब्धवांस्तत्र विश्वामित्रो महामुनिः	022c  
ततो हलधरः श्रीमान्ब्राह्मणैः परिवारितः	023a  
जगाम यत्र राजेन्द्र रुषङ्गुस्तनुमत्यजत्	023c  
रुषङ्गुर्ब्राह्मणो वृद्धस्तपोनित्यश्च भारत	024a  
देहन्यासे कृतमना विचिन्त्य बहुधा बहु	024c  
ततः सर्वानुपादाय तनयान्वै महातपाः	025a  
रुषङ्गुरब्रवीत्तत्र नयध्वं मा पृथूदकम्	025c  
विज्ञायातीतवयसं रुषङ्गुं ते तपोधनाः	026a  
तं वै तीर्थमुपानिन्युः सरस्वत्यास्तपोधनम्	026c  
स तैः पुत्रैस्तदा धीमानानीतो वै सरस्वतीम्	027a  
पुण्यां तीर्थशतोपेतां विप्रसङ्घैर्निषेविताम्	027c  
स तत्र विधिना राजन्नाप्लुतः सुमहातपाः	028a  
ज्ञात्वा तीर्थगुणांश्चैव प्राहेदमृषिसत्तमः	028c  
सुप्रीतः पुरुषव्याघ्र सर्वान्पुत्रानुपासतः	028e  
सरस्वत्युत्तरे तीरे यस्त्यजेदात्मनस्तनुम्	029a  
पृथूदके जप्यपरो नैनं श्वोमरणं तपेत्	029c  
तत्राप्लुत्य स धर्मात्मा उपस्पृश्य हलायुधः	030a  
दत्त्वा चैव बहून्दायान्विप्राणां विप्रवत्सलः	030c  
ससर्ज यत्र भगवाल्ँलोकाल्ँलोकपितामहः	031a  
यत्रार्ष्टिषेणः कौरव्य ब्राह्मण्यं संशितव्रतः	031c  
तपसा महता राजन्प्राप्तवानृषिसत्तमः	031e  
सिन्धुद्वीपश्च राजर्षिर्देवापिश्च महातपाः	032a  
ब्राह्मण्यं लब्धवान्यत्र विश्वामित्रो महामुनिः	032c  
महातपस्वी भगवानुग्रतेजा महातपाः	032e  
तत्राजगाम बलवान्बलभद्रः प्रतापवान्	033a  
