ऋषय ऊचुः	001  
प्रजापतेरुत्तरवेदिरुच्यते सनातना राम समन्तपञ्चकम्	001a  
समीजिरे यत्र पुरा दिवौकसो वरेण सत्रेण महावरप्रदाः	001c  
पुरा च राजर्षिवरेण धीमता बहूनि वर्षाण्यमितेन तेजसा	002a  
प्रकृष्टमेतत्कुरुणा महात्मना ततः कुरुक्षेत्रमितीह पप्रथे	002c  
राम उवाच	003  
किमर्थं कुरुणा कृष्टं क्षेत्रमेतन्महात्मना	003a  
एतदिच्छाम्यहं श्रोतुं कथ्यमानं तपोधनाः	003c  
ऋषय ऊचुः	004  
पुरा किल कुरुं राम कृषन्तं सततोत्थितम्	004a  
अभ्येत्य शक्रस्त्रिदिवात्पर्यपृच्छत कारणम्	004c  
किमिदं वर्तते राजन्प्रयत्नेन परेण च	005a  
राजर्षे किमभिप्रेतं येनेयं कृष्यते क्षितिः	005c  
कुरुरुवाच	006  
इह ये पुरुषाः क्षेत्रे मरिष्यन्ति शतक्रतो	006a  
ते गमिष्यन्ति सुकृताल्ँलोकान्पापविवर्जितान्	006c  
अवहस्य ततः शक्रो जगाम त्रिदिवं प्रभुः	007a  
राजर्षिरप्यनिर्विण्णः कर्षत्येव वसुन्धराम्	007c  
आगम्यागम्य चैवैनं भूयो भूयोऽवहस्य च	008a  
शतक्रतुरनिर्विण्णं पृष्ट्वा पृष्ट्वा जगाम ह	008c  
यदा तु तपसोग्रेण चकर्ष वसुधां नृपः	009a  
ततः शक्रोऽब्रवीद्देवान्राजर्षेर्यच्चिकीर्षितम्	009c  
तच्छ्रुत्वा चाब्रुवन्देवाः सहस्राक्षमिदं वचः	010a  
वरेण च्छन्द्यतां शक्र राजर्षिर्यदि शक्यते	010c  
यदि ह्यत्र प्रमीता वै स्वर्गं गच्छन्ति मानवाः	011a  
अस्माननिष्ट्वा क्रतुभिर्भागो नो न भविष्यति	011c  
आगम्य च ततः शक्रस्तदा राजर्षिमब्रवीत्	012a  
अलं खेदेन भवतः क्रियतां वचनं मम	012c  
मानवा ये निराहारा देहं त्यक्ष्यन्त्यतन्द्रिताः	013a  
युधि वा निहताः सम्यगपि तिर्यग्गता नृप	013c  
ते स्वर्गभाजो राजेन्द्र भवन्त्विति महामते	014a  
तथास्त्विति ततो राजा कुरुः शक्रमुवाच ह	014c  
ततस्तमभ्यनुज्ञाप्य प्रहृष्टेनान्तरात्मना	015a  
जगाम त्रिदिवं भूयः क्षिप्रं बलनिषूदनः	015c  
एवमेतद्यदुश्रेष्ठ कृष्टं राजर्षिणा पुरा	016a  
शक्रेण चाप्यनुज्ञातं पुण्यं प्राणान्विमुञ्चताम्	016c  
अपि चात्र स्वयं शक्रो जगौ गाथां सुराधिपः	017a  
कुरुक्षेत्रे निबद्धां वै तां शृणुष्व हलायुध	017c  
पांसवोऽपि कुरुक्षेत्राद्वायुना समुदीरिताः	018a  
अपि दुष्कृतकर्माणं नयन्ति परमां गतिम्	018c  
सुरर्षभा ब्राह्मणसत्तमाश्च तथा नृगाद्या नरदेवमुख्याः	019a  
इष्ट्वा महार्हैः क्रतुभिर्नृसिंह सन्न्यस्य देहान्सुगतिं प्रपन्नाः	019c  
तरन्तुकारन्तुकयोर्यदन्तरं रामह्रदानां च मचक्रुकस्य	020a  
एतत्कुरुक्षेत्रसमन्तपञ्चकं प्रजापतेरुत्तरवेदिरुच्यते	020c  
शिवं महत्पुण्यमिदं दिवौकसां सुसम्मतं स्वर्गगुणैः समन्वितम्	021a  
अतश्च सर्वेऽपि वसुन्धराधिपा हता गमिष्यन्ति महात्मनां गतिम्	021c  
