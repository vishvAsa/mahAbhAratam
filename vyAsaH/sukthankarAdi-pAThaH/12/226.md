व्यास उवाच	001    
भूतग्रामे नियुक्तं यत्तदेतत्कीर्तितं मया	001a  
ब्राह्मणस्य तु यत्कृत्यं तत्ते वक्ष्यामि पृच्छते	001c  
जातकर्मप्रभृत्यस्य कर्मणां दक्षिणावताम्	002a  
क्रिया स्यादा समावृत्तेराचार्ये वेदपारगे	002c  
अधीत्य वेदानखिलान्गुरुशुश्रूषणे रतः	003a  
गुरूणामनृणो भूत्वा समावर्तेत यज्ञवित्	003c  
आचार्येणाभ्यनुज्ञातश्चतुर्णामेकमाश्रमम्	004a  
आ विमोक्षाच्छरीरस्य सोऽनुतिष्ठेद्यथाविधि	004c  
प्रजासर्गेण दारैश्च ब्रह्मचर्येण वा पुनः	005a  
वने गुरुसकाशे वा यतिधर्मेण वा पुनः	005c  
गृहस्थस्त्वेव सर्वेषां चतुर्णां मूलमुच्यते	006a  
तत्र पक्वकषायो हि दान्तः सर्वत्र सिध्यति	006c  
प्रजावाञ्श्रोत्रियो यज्वा मुक्तो दिव्यैस्त्रिभिरृणैः	007a  
अथान्यानाश्रमान्पश्चात्पूतो गच्छति कर्मभिः	007c  
यत्पृथिव्यां पुण्यतमं विद्यास्थानं तदावसेत्	008a  
यतेत तस्मिन्प्रामाण्यं गन्तुं यशसि चोत्तमे	008c  
तपसा वा सुमहता विद्यानां पारणेन वा	009a  
इज्यया वा प्रदानैर्वा विप्राणां वर्धते यशः	009c  
यावदस्य भवत्यस्मिल्ँलोके कीर्तिर्यशस्करी	010a  
तावत्पुण्यकृताल्ँलोकाननन्तान्पुरुषोऽश्नुते	010c  
अध्यापयेदधीयीत याजयेत यजेत च	011a  
न वृथा प्रतिगृह्णीयान्न च दद्यात्कथञ्चन	011c  
याज्यतः शिष्यतो वापि कन्यया वा धनं महत्	012a  
यद्यागच्छेद्यजेद्दद्यान्नैकोऽश्नीयात्कथञ्चन	012c  
गृहमावसतो ह्यस्य नान्यत्तीर्थं प्रतिग्रहात्	013a  
देवर्षिपितृगुर्वर्थं वृद्धातुरबुभुक्षताम्	013c  
अन्तर्हिताभितप्तानां यथाशक्ति बुभूषताम्	014a  
द्रव्याणामतिशक्त्यापि देयमेषां कृतादपि	014c  
अर्हतामनुरूपाणां नादेयं ह्यस्ति किञ्चन	015a  
उच्चैःश्रवसमप्यश्वं प्रापणीयं सतां विदुः	015c  
अनुनीय तथा काव्यः सत्यसन्धो महाव्रतः	016a  
स्वैः प्राणैर्ब्राह्मणप्राणान्परित्राय दिवं गतः	016c  
रन्तिदेवश्च साङ्कृत्यो वसिष्ठाय महात्मने	017a  
अपः प्रदाय शीतोष्णा नाकपृष्ठे महीयते	017c  
आत्रेयश्चन्द्रदमयोरर्हतोर्विविधं धनम्	018a  
दत्त्वा लोकान्ययौ धीमाननन्तान्स महीपतिः	018c  
शिबिरौशीनरोऽङ्गानि सुतं च प्रियमौरसम्	019a  
ब्राह्मणार्थमुपाकृत्य नाकपृष्ठमितो गतः	019c  
प्रतर्दनः काशिपतिः प्रदाय नयने स्वके	020a  
ब्राह्मणायातुलां कीर्तिमिह चामुत्र चाश्नुते	020c  
दिव्यं मृष्टशलाकं तु सौवर्णं परमर्द्धिमत्	021a  
छत्रं देवावृधो दत्त्वा सराष्ट्रोऽभ्यपतद्दिवम्	021c  
साङ्कृतिश्च तथात्रेयः शिष्येभ्यो ब्रह्म निर्गुणम्	022a  
उपदिश्य महातेजा गतो लोकाननुत्तमान्	022c  
अम्बरीषो गवां दत्त्वा ब्राह्मणेभ्यः प्रतापवान्	023a  
अर्बुदानि दशैकं च सराष्ट्रोऽभ्यपतद्दिवम्	023c  
सावित्री कुण्डले दिव्ये शरीरं जनमेजयः	024a  
ब्राह्मणार्थे परित्यज्य जग्मतुर्लोकमुत्तमम्	024c  
सर्वरत्नं वृषादर्भो युवनाश्वः प्रियाः स्त्रियः	025a  
रम्यमावसथं चैव दत्त्वामुं लोकमास्थितः	025c  
निमी राष्ट्रं च वैदेहो जामदग्न्यो वसुन्धराम्	026a  
ब्राह्मणेभ्यो ददौ चापि गयश्चोर्वीं सपत्तनाम्	026c  
अवर्षति च पर्जन्ये सर्वभूतानि चासकृत्	027a  
वसिष्ठो जीवयामास प्रजापतिरिव प्रजाः	027c  
करन्धमस्य पुत्रस्तु मरुत्तो नृपतिस्तथा	028a  
कन्यामङ्गिरसे दत्त्वा दिवमाशु जगाम ह	028c  
ब्रह्मदत्तश्च पाञ्चाल्यो राजा बुद्धिमतां वरः	029a  
निधिं शङ्खं द्विजाग्र्येभ्यो दत्त्वा लोकानवाप्तवान्	029c  
राजा मित्रसहश्चापि वसिष्ठाय महात्मने	030a  
मदयन्तीं प्रियां दत्त्वा तया सह दिवं गतः	030c  
सहस्रजिच्च राजर्षिः प्राणानिष्टान्महायशाः	031a  
ब्राह्मणार्थे परित्यज्य गतो लोकाननुत्तमान्	031c  
सर्वकामैश्च सम्पूर्णं दत्त्वा वेश्म हिरण्मयम्	032a  
मुद्गलाय गतः स्वर्गं शतद्युम्नो महीपतिः	032c  
नाम्ना च द्युतिमान्नाम शाल्वराजः प्रतापवान्	033a  
दत्त्वा राज्यमृचीकाय गतो लोकाननुत्तमान्	033c  
मदिराश्वश्च राजर्षिर्दत्त्वा कन्यां सुमध्यमाम्	034a  
हिरण्यहस्ताय गतो लोकान्देवैरभिष्टुतान्	034c  
लोमपादश्च राजर्षिः शान्तां दत्त्वा सुतां प्रभुः	035a  
ऋश्यशृङ्गाय विपुलैः सर्वकामैरयुज्यत	035c  
दत्त्वा शतसहस्रं तु गवां राजा प्रसेनजित्	036a  
सवत्सानां महातेजा गतो लोकाननुत्तमान्	036c  
एते चान्ये च बहवो दानेन तपसा च ह	037a  
महात्मानो गताः स्वर्गं शिष्टात्मानो जितेन्द्रियाः	037c  
तेषां प्रतिष्ठिता कीर्तिर्यावत्स्थास्यति मेदिनी	038a  
दानयज्ञप्रजासर्गैरेते हि दिवमाप्नुवन्	038c  

