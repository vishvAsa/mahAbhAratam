001  वैशम्पायन उवाच
001a ततः प्रविश्य भवनं प्रसुप्तो मधुसूदनः
001c याममात्रावशेषायां यामिन्यां प्रत्यबुध्यत
002a स ध्यानपथमाश्रित्य सर्वज्ञानानि माधवः
002c अवलोक्य ततः पश्चाद्दध्यौ ब्रह्म सनातनम्
003a ततः श्रुतिपुराणज्ञाः शिक्षिता रक्तकण्ठिनः
003c अस्तुवन्विश्वकर्माणं वासुदेवं प्रजापतिम्
004a पठन्ति पाणिस्वनिकास्तथा गायन्ति गायनाः
004c शङ्खानकमृदङ्गांश्च प्रवाद्यन्त सहस्रशः
005a वीणापणववेणूनां स्वनश्चातिमनोरमः
005c प्रहास इव विस्तीर्णः शुश्रुवे तस्य वेश्मनः
006a तथा युधिष्ठिरस्यापि राज्ञो मङ्गलसंहिताः
006c उच्चेरुर्मधुरा वाचो गीतवादित्रसंहिताः
007a तत उत्थाय दाशार्हः स्नातः प्राञ्जलिरच्युतः
007c जप्त्वा गुह्यं महाबाहुरग्नीनाश्रित्य तस्थिवान्
008a ततः सहस्रं विप्राणां चतुर्वेदविदां तथा
008c गवां सहस्रेणैकैकं वाचयामास माधवः
009a मङ्गलालम्भनं कृत्वा आत्मानमवलोक्य च
009c आदर्शे विमले कृष्णस्ततः सात्यकिमब्रवीत्
010a गच्छ शैनेय जानीहि गत्वा राजनिवेशनम्
010c अपि सज्जो महातेजा भीष्मं द्रष्टुं युधिष्ठिरः
011a ततः कृष्णस्य वचनात्सात्यकिस्त्वरितो ययौ
011c उपगम्य च राजानं युधिष्ठिरमुवाच ह
012a युक्तो रथवरो राजन्वासुदेवस्य धीमतः
012c समीपमापगेयस्य प्रयास्यति जनार्दनः
013a भवत्प्रतीक्षः कृष्णोऽसौ धर्मराज महाद्युते
013c यदत्रानन्तरं कृत्यं तद्भवान्कर्तुमर्हति
014  युधिष्ठिर उवाच
014a युज्यतां मे रथवरः फल्गुनाप्रतिमद्युते
014c न सैनिकैश्च यातव्यं यास्यामो वयमेव हि
015a न च पीडयितव्यो मे भीष्मो धर्मभृतां वरः
015c अतः पुरःसराश्चापि निवर्तन्तु धनञ्जय
016a अद्यप्रभृति गाङ्गेयः परं गुह्यं प्रवक्ष्यति
016c ततो नेच्छामि कौन्तेय पृथग्जनसमागमम्
017  वैशम्पायन उवाच
017a तद्वाक्यमाकर्ण्य तथा कुन्तीपुत्रो धनञ्जयः
017c युक्तं रथवरं तस्मा आचचक्षे नरर्षभ
018a ततो युधिष्ठिरो राजा यमौ भीमार्जुनावपि
018c भूतानीव समस्तानि ययुः कृष्णनिवेशनम्
019a आगच्छत्स्वथ कृष्णोऽपि पाण्डवेषु महात्मसु
019c शैनेयसहितो धीमान्रथमेवान्वपद्यत
020a रथस्थाः संविदं कृत्वा सुखां पृष्ट्वा च शर्वरीम्
020c मेघघोषै रथवरैः प्रययुस्ते महारथाः
021a मेघपुष्पं बलाहं च सैन्यं सुग्रीवमेव च
021c दारुकश्चोदयामास वासुदेवस्य वाजिनः
022a ते हया वासुदेवस्य दारुकेण प्रचोदिताः
022c गां खुराग्रैस्तथा राजल्ँलिखन्तः प्रययुस्तदा
023a ते ग्रसन्त इवाकाशं वेगवन्तो महाबलाः
023c क्षेत्रं धर्मस्य कृत्स्नस्य कुरुक्षेत्रमवातरन्
024a ततो ययुर्यत्र भीष्मः शरतल्पगतः प्रभुः
024c आस्ते ब्रह्मर्षिभिः सार्धं ब्रह्मा देवगणैर्यथा
025a ततोऽवतीर्य गोविन्दो रथात्स च युधिष्ठिरः
025c भीमो गाण्डीवधन्वा च यमौ सात्यकिरेव च
025e ऋषीनभ्यर्चयामासुः करानुद्यम्य दक्षिणान्
026a स तैः परिवृतो राजा नक्षत्रैरिव चन्द्रमाः
026c अभ्याजगाम गाङ्गेयं ब्रह्माणमिव वासवः
027a शरतल्पे शयानं तमादित्यं पतितं यथा
027c ददर्श स महाबाहुर्भयादागतसाध्वसः

