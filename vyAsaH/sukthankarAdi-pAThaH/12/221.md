युधिष्ठिर उवाच	001    
पूर्वरूपाणि मे राजन्पुरुषस्य भविष्यतः	001a  
पराभविष्यतश्चैव त्वं मे ब्रूहि पितामह	001c  
भीष्म उवाच	002    
मन एव मनुष्यस्य पूर्वरूपाणि शंसति	002a  
भविष्यतश्च भद्रं ते तथैव न भविष्यतः	002c  
अत्राप्युदाहरन्तीममितिहासं पुरातनम्	003a  
श्रिया शक्रस्य संवादं तन्निबोध युधिष्ठिर	003c  
महतस्तपसो व्युष्ट्या पश्यल्ँलोकौ परावरौ	004a  
सामान्यमृषिभिर्गत्वा ब्रह्मलोकनिवासिभिः	004c  
ब्रह्मैवामितदीप्तौजाः शान्तपाप्मा महातपाः	005a  
विचचार यथाकामं त्रिषु लोकेषु नारदः	005c  
कदाचित्प्रातरुत्थाय पिस्पृक्षुः सलिलं शुचि	006a  
ध्रुवद्वारभवां गङ्गां जगामावततार च	006c  
सहस्रनयनश्चापि वज्री शम्बरपाकहा	007a  
तस्या देवर्षिजुष्टायास्तीरमभ्याजगाम ह	007c  
तावाप्लुत्य यतात्मानौ कृतजप्यौ समासतुः	008a  
नद्याः पुलिनमासाद्य सूक्ष्मकाञ्चनवालुकम्	008c  
पुण्यकर्मभिराख्याता देवर्षिकथिताः कथाः	009a  
चक्रतुस्तौ कथाशीलौ शुचिसंहृष्टमानसौ	009c  
पूर्ववृत्तव्यपेतानि कथयन्तौ समाहितौ	009e  
अथ भास्करमुद्यन्तं रश्मिजालपुरस्कृतम्	010a  
पूर्णमण्डलमालोक्य तावुत्थायोपतस्थतुः	010c  
अभितस्तूदयन्तं तमर्कमर्कमिवापरम्	011a  
आकाशे ददृशे ज्योतिरुद्यतार्चिः समप्रभम्	011c  
तयोः समीपं सम्प्राप्तं प्रत्यदृश्यत भारत	012a  
तत्सुपर्णार्कचरितमास्थितं वैष्णवं पदम्	012c  
भाभिरप्रतिमं भाति त्रैलोक्यमवभासयत्	012e  
दिव्याभिरूपशोभाभिरप्सरोभिः पुरस्कृताम्	013a  
बृहतीमंशुमत्प्रख्यां बृहद्भानोरिवार्चिषम्	013c  
नक्षत्रकल्पाभरणां ताराभक्तिसमस्रजम्	014a  
श्रियं ददृशतुः पद्मां साक्षात्पद्मतलस्थिताम्	014c  
सावरुह्य विमानाग्रादङ्गनानामनुत्तमा	015a  
अभ्यगच्छत्त्रिलोकेशं शक्रं चर्षिं च नारदम्	015c  
नारदानुगतः साक्षान्मघवांस्तामुपागमत्	016a  
कृताञ्जलिपुटो देवीं निवेद्यात्मानमात्मना	016c  
चक्रे चानुपमां पूजां तस्याश्चापि स सर्ववित्	017a  
देवराजः श्रियं राजन्वाक्यं चेदमुवाच ह	017c  
का त्वं केन च कार्येण सम्प्राप्ता चारुहासिनि	018a  
कुतश्चागम्यते सुभ्रु गन्तव्यं क्व च ते शुभे	018c  
श्रीरुवाच	019    
पुण्येषु त्रिषु लोकेषु सर्वे स्थावरजङ्गमाः	019a  
ममात्मभावमिच्छन्तो यतन्ते परमात्मना	019c  
साहं वै पङ्कजे जाता सूर्यरश्मिविबोधिते	020a  
भूत्यर्थं सर्वभूतानां पद्मा श्रीः पद्ममालिनी	020c  
अहं लक्ष्मीरहं भूतिः श्रीश्चाहं बलसूदन	021a  
अहं श्रद्धा च मेधा च सन्नतिर्विजितिः स्थितिः	021c  
अहं धृतिरहं सिद्धिरहं त्विड्भूतिरेव च	022a  
अहं स्वाहा स्वधा चैव संस्तुतिर्नियतिः कृतिः	022c  
राज्ञां विजयमानानां सेनाग्रेषु ध्वजेषु च	023a  
निवासे धर्मशीलानां विषयेषु पुरेषु च	023c  
जितकाशिनि शूरे च सङ्ग्रामेष्वनिवर्तिनि	024a  
निवसामि मनुष्येन्द्रे सदैव बलसूदन	024c  
धर्मनित्ये महाबुद्धौ ब्रह्मण्ये सत्यवादिनि	025a  
प्रश्रिते दानशीले च सदैव निवसाम्यहम्	025c  
असुरेष्ववसं पूर्वं सत्यधर्मनिबन्धना	026a  
विपरीतांस्तु तान्बुद्ध्वा त्वयि वासमरोचयम्	026c  
शक्र उवाच	027    
कथंवृत्तेषु दैत्येषु त्वमवात्सीर्वरानने	027a  
दृष्ट्वा च किमिहागास्त्वं हित्वा दैतेयदानवान्	027c  
श्रीरुवाच	028    
स्वधर्ममनुतिष्ठत्सु धैर्यादचलितेषु च	028a  
स्वर्गमार्गाभिरामेषु सत्त्वेषु निरता ह्यहम्	028c  
दानाध्ययनयज्ञेज्या गुरुदैवतपूजनम्	029a  
विप्राणामतिथीनां च तेषां नित्यमवर्तत	029c  
सुसम्मृष्टगृहाश्चासञ्जितस्त्रीका हुताग्नयः	030a  
गुरुशुश्रूषवो दान्ता ब्रह्मण्याः सत्यवादिनः	030c  
श्रद्दधाना जितक्रोधा दानशीलानसूयकाः	031a  
भृतपुत्रा भृतामात्या भृतदारा ह्यनीर्षवः	031c  
अमर्षणा न चान्योन्यं स्पृहयन्ति कदाचन	032a  
न च जातूपतप्यन्ते धीराः परसमृद्धिभिः	032c  
दातारः सङ्गृहीतार आर्याः करुणवेदिनः	033a  
महाप्रसादा ऋजवो दृढभक्ता जितेन्द्रियाः	033c  
सन्तुष्टभृत्यसचिवाः कृतज्ञाः प्रियवादिनः	034a  
यथार्थमानार्थकरा ह्रीनिषेधा यतव्रताः	034c  
नित्यं पर्वसु सुस्नाताः स्वनुलिप्ताः स्वलङ्कृताः	035a  
उपवासतपःशीलाः प्रतीता ब्रह्मवादिनः	035c  
नैनानभ्युदियात्सूर्यो न चाप्यासन्प्रगेनिशाः	036a  
रात्रौ दधि च सक्तूंश्च नित्यमेव व्यवर्जयन्	036c  
काल्यं घृतं चान्ववेक्षन्प्रयता ब्रह्मचारिणः	037a  
मङ्गलानपि चापश्यन्ब्राह्मणांश्चाप्यपूजयन्	037c  
सदा हि ददतां धर्मः सदा चाप्रतिगृह्णताम्	038a  
अर्धं च रात्र्याः स्वपतां दिवा चास्वपतां तथा	038c  
कृपणानाथवृद्धानां दुर्बलातुरयोषिताम्	039a  
दायं च संविभागं च नित्यमेवानुमोदताम्	039c  
विषण्णं त्रस्तमुद्विग्नं भयार्तं व्याधिपीडितम्	040a  
हृतस्वं व्यसनार्तं च नित्यमाश्वासयन्ति ते	040c  
धर्ममेवान्ववर्तन्त न हिंसन्ति परस्परम्	041a  
अनुकूलाश्च कार्येषु गुरुवृद्धोपसेविनः	041c  
पितृदेवातिथींश्चैव यथावत्तेऽभ्यपूजयन्	042a  
अवशेषाणि चाश्नन्ति नित्यं सत्यतपोरताः	042c  
नैकेऽश्नन्ति सुसम्पन्नं न गच्छन्ति परस्त्रियम्	043a  
सर्वभूतेष्ववर्तन्त यथात्मनि दयां प्रति	043c  
नैवाकाशे न पशुषु नायोनौ न च पर्वसु	044a  
इन्द्रियस्य विसर्गं तेऽरोचयन्त कदाचन	044c  
नित्यं दानं तथा दाक्ष्यमार्जवं चैव नित्यदा	045a  
उत्साहश्चानहङ्कारः परमं सौहृदं क्षमा	045c  
सत्यं दानं तपः शौचं कारुण्यं वागनिष्ठुरा	046a  
मित्रेषु चानभिद्रोहः सर्वं तेष्वभवत्प्रभो	046c  
निद्रा तन्द्रीरसम्प्रीतिरसूया चानवेक्षिता	047a  
अरतिश्च विषादश्च न स्पृहा चाविशन्त तान्	047c  
साहमेवङ्गुणेष्वेव दानवेष्ववसं पुरा	048a  
प्रजासर्गमुपादाय नैकं युगविपर्ययम्	048c  
ततः कालविपर्यासे तेषां गुणविपर्ययात्	049a  
अपश्यं विगतं धर्मं कामक्रोधवशात्मनाम्	049c  
सभासदां ते वृद्धानां सत्याः कथयतां कथाः	050a  
प्राहसन्नभ्यसूयंश्च सर्ववृद्धान्गुणावराः	050c  
यूनः सहसमासीनान्वृद्धानभिगतान्सतः	051a  
नाभ्युत्थानाभिवादाभ्यां यथापूर्वमपूजयन्	051c  
वर्तयन्त्येव पितरि पुत्राः प्रभवताऽऽत्मनः	052a  
अमित्रभृत्यतां प्राप्य ख्यापयन्तोऽनपत्रपाः	052c  
तथा धर्मादपेतेन कर्मणा गर्हितेन ये	053a  
महतः प्राप्नुवन्त्यर्थांस्तेष्वेषामभवत्स्पृहा	053c  
उच्चैश्चाप्यवदन्रात्रौ नीचैस्तत्राग्निरज्वलत्	054a  
पुत्राः पितॄनभ्यवदन्भार्याश्चाभ्यवदन्पतीन्	054c  
मातरं पितरं वृद्धमाचार्यमतिथिं गुरुम्	055a  
गुरुवन्नाभ्यनन्दन्त कुमारान्नान्वपालयन्	055c  
भिक्षां बलिमदत्त्वा च स्वयमन्नानि भुञ्जते	056a  
अनिष्ट्वा संविभज्याथ पितृदेवातिथीन्गुरून्	056c  
न शौचमनुरुध्यन्त तेषां सूदजनास्तथा	057a  
मनसा कर्मणा वाचा भक्तमासीदनावृतम्	057c  
विप्रकीर्णानि धान्यानि काकमूषकभोजनम्	058a  
अपावृतं पयोऽतिष्ठदुच्छिष्टाश्चास्पृशन्घृतम्	058c  
कुद्दालपाटीपिटकं प्रकीर्णं कांस्यभाजनम्	059a  
द्रव्योपकरणं सर्वं नान्ववैक्षत्कुटुम्बिनी	059c  
प्राकारागारविध्वंसान्न स्म ते प्रतिकुर्वते	060a  
नाद्रियन्ते पशून्बद्ध्वा यवसेनोदकेन च	060c  
बालानां प्रेक्षमाणानां स्वयं भक्षानभक्षयन्	061a  
तथा भृत्यजनं सर्वं पर्यश्नन्ति च दानवाः	061c  
पायसं कृसरं मांसमपूपानथ शष्कुलीः	062a  
अपाचयन्नात्मनोऽर्थे वृथामांसान्यभक्षयन्	062c  
उत्सूर्यशायिनश्चासन्सर्वे चासन्प्रगेनिशाः	063a  
अवर्तन्कलहाश्चात्र दिवारात्रं गृहे गृहे	063c  
अनार्याश्चार्यमासीनं पर्युपासन्न तत्र ह	064a  
आश्रमस्थान्विकर्मस्थाः प्रद्विषन्ति परस्परम्	064c  
सङ्कराश्चाप्यवर्तन्त न च शौचमवर्तत	064e  
ये च वेदविदो विप्रा विस्पष्टमनृचश्च ये	065a  
निरन्तरविशेषास्ते बहुमानावमानयोः	065c  
हावमाभरणं वेषं गतिं स्थितिमवेक्षितुम्	066a  
असेवन्त भुजिष्या वै दुर्जनाचरितं विधिम्	066c  
स्त्रियः पुरुषवेषेण पुंसः स्त्रीवेषधारिणः	067a  
क्रीडारतिविहारेषु परां मुदमवाप्नुवन्	067c  
प्रभवद्भिः पुरा दायानर्हेभ्यः प्रतिपादितान्	068a  
नाभ्यवर्तन्त नास्तिक्याद्वर्तन्तः सम्भवेष्वपि	068c  
मित्रेणाभ्यर्थितं मित्रमर्थे संशयिते क्वचित्	069a  
वालकोट्यग्रमात्रेण स्वार्थेनाघ्नत तद्वसु	069c  
परस्वादानरुचयो विपण्यव्यवहारिणः	070a  
अदृश्यन्तार्यवर्णेषु शूद्राश्चापि तपोधनाः	070c  
अधीयन्तेऽव्रताः केचिद्वृथाव्रतमथापरे	071a  
अशुश्रूषुर्गुरोः शिष्यः कश्चिच्छिष्यसखो गुरुः	071c  
पिता चैव जनित्री च श्रान्तौ वृत्तोत्सवाविव	072a  
अप्रभुत्वे स्थितौ वृद्धावन्नं प्रार्थयतः सुतान्	072c  
तत्र वेदविदः प्राज्ञा गाम्भीर्ये सागरोपमाः	073a  
कृष्यादिष्वभवन्सक्ता मूर्खाः श्राद्धान्यभुञ्जत	073c  
प्रातः प्रातश्च सुप्रश्नं कल्पनं प्रेषणक्रियाः	074a  
शिष्यानुप्रहितास्तस्मिन्नकुर्वन्गुरवश्च ह	074c  
श्वश्रूश्वशुरयोरग्रे वधूः प्रेष्यानशासत	075a  
अन्वशासच्च भर्तारं समाहूयाभिजल्पती	075c  
प्रयत्नेनापि चारक्षच्चित्तं पुत्रस्य वै पिता	076a  
व्यभजंश्चापि संरम्भाद्दुःखवासं तथावसन्	076c  
अग्निदाहेन चोरैर्वा राजभिर्वा हृतं धनम्	077a  
दृष्ट्वा द्वेषात्प्राहसन्त सुहृत्सम्भाविता ह्यपि	077c  
कृतघ्ना नास्तिकाः पापा गुरुदाराभिमर्शिनः	078a  
अभक्ष्यभक्षणरता निर्मर्यादा हतत्विषः	078c  
तेष्वेवमादीनाचारानाचरत्सु विपर्यये	079a  
नाहं देवेन्द्र वत्स्यामि दानवेष्विति मे मतिः	079c  
तां मां स्वयमनुप्राप्तामभिनन्द शचीपते	080a  
त्वयार्चितां मां देवेश पुरोधास्यन्ति देवताः	080c  
यत्राहं तत्र मत्कान्ता मद्विशिष्टा मदर्पणाः	081a  
सप्त देव्यो मयाष्टम्यो वासं चेष्यन्ति मेऽष्टधा	081c  
आशा श्रद्धा धृतिः कान्तिर्विजितिः सन्नतिः क्षमा	082a  
अष्टमी वृत्तिरेतासां पुरोगा पाकशासन	082c  
ताश्चाहं चासुरांस्त्यक्त्वा युष्मद्विषयमागता	083a  
त्रिदशेषु निवत्स्यामो धर्मनिष्ठान्तरात्मसु	083c  
भीष्म उवाच	084    
इत्युक्तवचनां देवीमत्यर्थं तौ ननन्दतुः	084a  
नारदश्च त्रिलोकर्षिर्वृत्रहन्ता च वासवः	084c  
ततोऽनलसखो वायुः प्रववौ देववेश्मसु	085a  
इष्टगन्धः सुखस्पर्शः सर्वेन्द्रियसुखावहः	085c  
शुचौ चाभ्यर्चिते देशे त्रिदशाः प्रायशः स्थिताः	086a  
लक्ष्म्या सहितमासीनं मघवन्तं दिदृक्षवः	086c  
ततो दिवं प्राप्य सहस्रलोचनः श्रियोपपन्नः सुहृदा सुरर्षिणा	087a  
रथेन हर्यश्वयुजा सुरर्षभः सदः सुराणामभिसत्कृतो ययौ	087c  
अथेङ्गितं वज्रधरस्य नारदः श्रियाश्च देव्या मनसा विचारयन्	088a  
श्रियै शशंसामरदृष्टपौरुषः शिवेन तत्रागमनं महर्द्धिमत्	088c  
ततोऽमृतं द्यौः प्रववर्ष भास्वती पितामहस्यायतने स्वयम्भुवः	089a  
अनाहता दुन्दुभयश्च नेदिरे तथा प्रसन्नाश्च दिशश्चकाशिरे	089c  
यथर्तु सस्येषु ववर्ष वासवो न धर्ममार्गाद्विचचाल कश्चन	090a  
अनेकरत्नाकरभूषणा च भूः सुघोषघोषा भुवनौकसां जये	090c  
क्रियाभिरामा मनुजा यशस्विनो बभुः शुभे पुण्यकृतां पथि स्थिताः	091a  
नरामराः किन्नरयक्षराक्षसाः समृद्धिमन्तः सुखिनो यशस्विनः	091c  
न जात्वकाले कुसुमं कुतः फलं पपात वृक्षात्पवनेरितादपि	092a  
रसप्रदाः कामदुघाश्च धेनवो न दारुणा वाग्विचचार कस्यचित्	092c  
इमां सपर्यां सह सर्वकामदैः श्रियाश्च शक्रप्रमुखैश्च दैवतैः	093a  
पठन्ति ये विप्रसदः समागमे समृद्धकामाः श्रियमाप्नुवन्ति ते	093c  
त्वया कुरूणां वर यत्प्रचोदितं भवाभवस्येह परं निदर्शनम्	094a  
तदद्य सर्वं परिकीर्तितं मया परीक्ष्य तत्त्वं परिगन्तुमर्हसि	094c  

