001  युधिष्ठिर उवाच
001a मुहूर्तं तावदेकाग्रो मनःश्रोत्रेऽन्तरात्मनि
001c धारयित्वापि ते श्रुत्वा रोचतां वचनं मम
002a सार्थगम्यमहं मार्गं न जातु त्वत्कृते पुनः
002c गच्छेयं तद्गमिष्यामि हित्वा ग्राम्यसुखान्युत
003a क्षेम्यश्चैकाकिना गम्यः पन्थाः कोऽस्तीति पृच्छ माम्
003c अथ वा नेच्छसि प्रष्टुमपृच्छन्नपि मे शृणु
004a हित्वा ग्राम्यसुखाचारं तप्यमानो महत्तपः
004c अरण्ये फलमूलाशी चरिष्यामि मृगैः सह
005a जुह्वानोऽग्निं यथाकालमुभौ कालावुपस्पृशन्
005c कृशः परिमिताहारश्चर्मचीरजटाधरः
006a शीतवातातपसहः क्षुत्पिपासाश्रमक्षमः
006c तपसा विधिदृष्टेन शरीरमुपशोषयन्
007a मनःकर्णसुखा नित्यं शृण्वन्नुच्चावचा गिरः
007c मुदितानामरण्येषु वसतां मृगपक्षिणाम्
008a आजिघ्रन्पेशलान्गन्धान्फुल्लानां वृक्षवीरुधाम्
008c नानारूपान्वने पश्यन्रमणीयान्वनौकसः
009a वानप्रस्थजनस्यापि दर्शनं कुलवासिनः
009c नाप्रियाण्याचरिष्यामि किं पुनर्ग्रामवासिनाम्
010a एकान्तशीली विमृशन्पक्वापक्वेन वर्तयन्
010c पितॄन्देवांश्च वन्येन वाग्भिरद्भिश्च तर्पयन्
011a एवमारण्यशास्त्राणामुग्रमुग्रतरं विधिम्
011c सेवमानः प्रतीक्षिष्ये देहस्यास्य समापनम्
012a अथ वैकोऽहमेकाहमेकैकस्मिन्वनस्पतौ
012c चरन्भैक्ष्यं मुनिर्मुण्डः क्षपयिष्ये कलेवरम्
013a पांसुभिः समवच्छन्नः शून्यागारप्रतिश्रयः
013c वृक्षमूलनिकेतो वा त्यक्तसर्वप्रियाप्रियः
014a न शोचन्न प्रहृष्यंश्च तुल्यनिन्दात्मसंस्तुतिः
014c निराशीर्निर्ममो भूत्वा निर्द्वन्द्वो निष्परिग्रहः
015a आत्मारामः प्रसन्नात्मा जडान्धबधिराकृतिः
015c अकुर्वाणः परैः काञ्चित्संविदं जातु केनचित्
016a जङ्गमाजङ्गमान्सर्वान्नविहिंसंश्चतुर्विधान्
016c प्रजाः सर्वाः स्वधर्मस्थाः समः प्राणभृतः प्रति
017a न चाप्यवहसन्कञ्चिन्न कुर्वन्भ्रुकुटीं क्वचित्
017c प्रसन्नवदनो नित्यं सर्वेन्द्रियसुसंयतः
018a अपृच्छन्कस्यचिन्मार्गं व्रजन्येनैव केनचित्
018c न देशं न दिशं काञ्चिद्गन्तुमिच्छन्विशेषतः
019a गमने निरपेक्षश्च पश्चादनवलोकयन्
019c ऋजुः प्रणिहितो गच्छंस्त्रसस्थावरवर्जकः
020a स्वभावस्तु प्रयात्यग्रे प्रभवन्त्यशनान्यपि
020c द्वन्द्वानि च विरुद्धानि तानि सर्वाण्यचिन्तयन्
021a अल्पं वास्वादु वा भोज्यं पूर्वालाभेन जातु चित्
021c अन्येष्वपि चरल्ँलाभमलाभे सप्त पूरयन्
022a विधूमे न्यस्तमुसले व्यङ्गारे भुक्तवज्जने
022c अतीतपात्रसञ्चारे काले विगतभिक्षुके
023a एककालं चरन्भैक्ष्यं गृहे द्वे चैव पञ्च च
023c स्पृहापाशान्विमुच्याहं चरिष्यामि महीमिमाम्
024a न जिजीविषुवत्किञ्चिन्न मुमूर्षुवदाचरन्
024c जीवितं मरणं चैव नाभिनन्दन्न च द्विषन्
025a वास्यैकं तक्षतो बाहुं चन्दनेनैकमुक्षतः
025c नाकल्याणं न कल्याणं चिन्तयन्नुभयोस्तयोः
026a याः काश्चिज्जीवता शक्याः कर्तुमभ्युदयक्रियाः
026c सर्वास्ताः समभित्यज्य निमेषादिव्यवस्थितः
027a तेषु नित्यमसक्तश्च त्यक्तसर्वेन्द्रियक्रियः
027c सुपरित्यक्तसङ्कल्पः सुनिर्णिक्तात्मकल्मषः
028a विमुक्तः सर्वसङ्गेभ्यो व्यतीतः सर्ववागुराः
028c न वशे कस्यचित्तिष्ठन्सधर्मा मातरिश्वनः
029a वीतरागश्चरन्नेवं तुष्टिं प्राप्स्यामि शाश्वतीम्
029c तृष्णया हि महत्पापमज्ञानादस्मि कारितः
030a कुशलाकुशलान्येके कृत्वा कर्माणि मानवाः
030c कार्यकारणसंश्लिष्टं स्वजनं नाम बिभ्रति
031a आयुषोऽन्ते प्रहायेदं क्षीणप्रायं कलेवरम्
031c प्रतिगृह्णाति तत्पापं कर्तुः कर्मफलं हि तत्
032a एवं संसारचक्रेऽस्मिन्व्याविद्धे रथचक्रवत्
032c समेति भूतग्रामोऽयं भूतग्रामेण कार्यवान्
033a जन्ममृत्युजराव्याधिवेदनाभिरुपद्रुतम्
033c असारमिममस्वन्तं संसारं त्यजतः सुखम्
034a दिवः पतत्सु देवेषु स्थानेभ्यश्च महर्षिषु
034c को हि नाम भवेनार्थी भवेत्कारणतत्त्ववित्
035a कृत्वा हि विविधं कर्म तत्तद्विविधलक्षणम्
035c पार्थिवैर्नृपतिः स्वल्पैः कारणैरेव बध्यते
036a तस्मात्प्रज्ञामृतमिदं चिरान्मां प्रत्युपस्थितम्
036c तत्प्राप्य प्रार्थये स्थानमव्ययं शाश्वतं ध्रुवम्
037a एतया सततं वृत्त्या चरन्नेवम्प्रकारया
037c देहं संस्थापयिष्यामि निर्भयं मार्गमास्थितः

