भीष्म उवाच	001  
एतस्मिन्नन्तरे शून्ये नारदः समुपागमत्	001a  
शुकं स्वाध्यायनिरतं वेदार्थान्वक्तुमीप्सितान्	001c  
देवर्षिं तु शुको दृष्ट्वा नारदं समुपस्थितम्	002a  
अर्घ्यपूर्वेण विधिना वेदोक्तेनाभ्यपूजयत्	002c  
नारदोऽथाब्रवीत्प्रीतो ब्रूहि ब्रह्मविदां वर	003a  
केन त्वां श्रेयसा तात योजयामीति हृष्टवत्	003c  
नारदस्य वचः श्रुत्वा शुकः प्रोवाच भारत	004a  
अस्मिल्ँलोके हितं यत्स्यात्तेन मां योक्तुमर्हसि	004c  
नारद उवाच	005  
तत्त्वं जिज्ञासतां पूर्वमृषीणां भावितात्मनाम्	005a  
सनत्कुमारो भगवानिदं वचनमब्रवीत्	005c  
नास्ति विद्यासमं चक्षुर्नास्ति विद्यासमं तपः	006a  
नास्ति रागसमं दुःखं नास्ति त्यागसमं सुखम्	006c  
निवृत्तिः कर्मणः पापात्सततं पुण्यशीलता	007a  
सद्वृत्तिः समुदाचारः श्रेय एतदनुत्तमम्	007c  
मानुष्यमसुखं प्राप्य यः सज्जति स मुह्यति	008a  
नालं स दुःखमोक्षाय सङ्गो वै दुःखलक्षणम्	008c  
सक्तस्य बुद्धिश्चलति मोहजालविवर्धिनी	009a  
मोहजालावृतो दुःखमिह चामुत्र चाश्नुते	009c  
सर्वोपायेन कामस्य क्रोधस्य च विनिग्रहः	010a  
कार्यः श्रेयोर्थिना तौ हि श्रेयोघातार्थमुद्यतौ	010c  
नित्यं क्रोधात्तपो रक्षेच्छ्रियं रक्षेत मत्सरात्	011a  
विद्यां मानावमानाभ्यामात्मानं तु प्रमादतः	011c  
आनृशंस्यं परो धर्मः क्षमा च परमं बलम्	012a  
आत्मज्ञानं परं ज्ञानं न सत्याद्विद्यते परम्	012c  
सत्यस्य वचनं श्रेयः सत्यादपि हितं भवेत्	013a  
यद्भूतहितमत्यन्तमेतत्सत्यं मतं मम	013c  
सर्वारम्भफलत्यागी निराशीर्निष्परिग्रहः	014a  
येन सर्वं परित्यक्तं स विद्वान्स च पण्डितः	014c  
इन्द्रियैरिन्द्रियार्थेभ्यश्चरत्यात्मवशैरिह	015a  
असज्जमानः शान्तात्मा निर्विकारः समाहितः	015c  
आत्मभूतैरतद्भूतः सह चैव विनैव च	016a  
स विमुक्तः परं श्रेयो नचिरेणाधिगच्छति	016c  
अदर्शनमसंस्पर्शस्तथासम्भाषणं सदा	017a  
यस्य भूतैः सह मुने स श्रेयो विन्दते परम्	017c  
न हिंस्यात्सर्वभूतानि मैत्रायणगतश्चरेत्	018a  
नेदं जन्म समासाद्य वैरं कुर्वीत केनचित्	018c  
आकिञ्चन्यं सुसन्तोषो निराशीष्ट्वमचापलम्	019a  
एतदाहुः परं श्रेय आत्मज्ञस्य जितात्मनः	019c  
परिग्रहं परित्यज्य भव तात जितेन्द्रियः	020a  
अशोकं स्थानमातिष्ठ इह चामुत्र चाभयम्	020c  
निरामिषा न शोचन्ति त्यजेहामिषमात्मनः	021a  
परित्यज्यामिषं सौम्य दुःखतापाद्विमोक्ष्यसे	021c  
तपोनित्येन दान्तेन मुनिना संयतात्मना	022a  
अजितं जेतुकामेन भाव्यं सङ्गेष्वसङ्गिना	022c  
गुणसङ्गेष्वनासक्त एकचर्यारतः सदा	023a  
ब्राह्मणे नचिरादेव सुखमायात्यनुत्तमम्	023c  
द्वन्द्वारामेषु भूतेषु य एको रमते मुनिः	024a  
विद्धि प्रज्ञानतृप्तं तं ज्ञानतृप्तो न शोचति	024c  
शुभैर्लभति देवत्वं व्यामिश्रैर्जन्म मानुषम्	025a  
अशुभैश्चाप्यधोजन्म कर्मभिर्लभतेऽवशः	025c  
तत्र मृत्युजरादुःखैः सततं समभिद्रुतः	026a  
संसारे पच्यते जन्तुस्तत्कथं नावबुध्यसे	026c  
अहिते हितसञ्ज्ञस्त्वमध्रुवे ध्रुवसञ्ज्ञकः	027a  
अनर्थे चार्थसञ्ज्ञस्त्वं किमर्थं नावबुध्यसे	027c  
संवेष्ट्यमानं बहुभिर्मोहतन्तुभिरात्मजैः	028a  
कोशकारवदात्मानं वेष्टयन्नावबुध्यसे	028c  
अलं परिग्रहेणेह दोषवान्हि परिग्रहः	029a  
कृमिर्हि कोशकारस्तु बध्यते स्वपरिग्रहात्	029c  
पुत्रदारकुटुम्बेषु सक्ताः सीदन्ति जन्तवः	030a  
सरःपङ्कार्णवे मग्ना जीर्णा वनगजा इव	030c  
महाजालसमाकृष्टान्स्थले मत्स्यानिवोद्धृतान्	031a  
स्नेहजालसमाकृष्टान्पश्य जन्तून्सुदुःखितान्	031c  
कुटुम्बं पुत्रदारं च शरीरं द्रव्यसञ्चयाः	032a  
पारक्यमध्रुवं सर्वं किं स्वं सुकृतदुष्कृतम्	032c  
यदा सर्वं परित्यज्य गन्तव्यमवशेन ते	033a  
अनर्थे किं प्रसक्तस्त्वं स्वमर्थं नानुतिष्ठसि	033c  
अविश्रान्तमनालम्बमपाथेयमदैशिकम्	034a  
तमःकान्तारमध्वानं कथमेको गमिष्यसि	034c  
न हि त्वा प्रस्थितं कश्चित्पृष्ठतोऽनुगमिष्यति	035a  
सुकृतं दुष्कृतं च त्वा यास्यन्तमनुयास्यति	035c  
विद्या कर्म च शौर्यं च ज्ञानं च बहुविस्तरम्	036a  
अर्थार्थमनुसार्यन्ते सिद्धार्थस्तु विमुच्यते	036c  
निबन्धनी रज्जुरेषा या ग्रामे वसतो रतिः	037a  
छित्त्वैनां सुकृतो यान्ति नैनां छिन्दन्ति दुष्कृतः	037c  
रूपकूलां मनःस्रोतां स्पर्शद्वीपां रसावहाम्	038a  
गन्धपङ्कां शब्दजलां स्वर्गमार्गदुरावहाम्	038c  
क्षमारित्रां सत्यमयीं धर्मस्थैर्यवटाकराम्	039a  
त्यागवाताध्वगां शीघ्रां बुद्धिनावा नदीं तरेत्	039c  
त्यज धर्ममधर्मं च उभे सत्यानृते त्यज	040a  
उभे सत्यानृते त्यक्त्वा येन त्यजसि तं त्यज	040c  
त्यज धर्ममसङ्कल्पादधर्मं चाप्यहिंसया	041a  
उभे सत्यानृते बुद्ध्या बुद्धिं परमनिश्चयात्	041c  
अस्थिस्थूणं स्नायुयुतं मांसशोणितलेपनम्	042a  
चर्मावनद्धं दुर्गन्धि पूर्णं मूत्रपुरीषयोः	042c  
जराशोकसमाविष्टं रोगायतनमातुरम्	043a  
रजस्वलमनित्यं च भूतावासं समुत्सृज	043c  
इदं विश्वं जगत्सर्वमजगच्चापि यद्भवेत्	044a  
महाभूतात्मकं सर्वं महद्यत्परमाणु यत्	044c  
इन्द्रियाणि च पञ्चैव तमः सत्त्वं रजस्तथा	045a  
इत्येष सप्तदशको राशिरव्यक्तसञ्ज्ञकः	045c  
सर्वैरिहेन्द्रियार्थैश्च व्यक्ताव्यक्तैर्हि संहितः	046a  
पञ्चविंशक इत्येष व्यक्ताव्यक्तमयो गुणः	046c  
एतैः सर्वैः समायुक्तः पुमानित्यभिधीयते	047a  
त्रिवर्गोऽत्र सुखं दुःखं जीवितं मरणं तथा	047c  
य इदं वेद तत्त्वेन स वेद प्रभवाप्ययौ	048a  
पाराशर्येह बोद्धव्यं ज्ञानानां यच्च किञ्चन	048c  
इन्द्रियैर्गृह्यते यद्यत्तत्तद्व्यक्तमिति स्थितिः	049a  
अव्यक्तमिति विज्ञेयं लिङ्गग्राह्यमतीन्द्रियम्	049c  
इन्द्रियैर्नियतैर्देही धाराभिरिव तर्प्यते	050a  
लोके विततमात्मानं लोकं चात्मनि पश्यति	050c  
परावरदृशः शक्तिर्ज्ञानवेलां न पश्यति	051a  
पश्यतः सर्वभूतानि सर्वावस्थासु सर्वदा	051c  
ब्रह्मभूतस्य संयोगो नाशुभेनोपपद्यते	052a  
ज्ञानेन विविधान्क्लेशानतिवृत्तस्य मोहजान्	052c  
लोके बुद्धिप्रकाशेन लोकमार्गो न रिष्यते	052e   
अनादिनिधनं जन्तुमात्मनि स्थितमव्ययम्	053a  
अकर्तारममूर्तं च भगवानाह तीर्थवित्	053c  
यो जन्तुः स्वकृतैस्तैस्तैः कर्मभिर्नित्यदुःखितः	054a  
स दुःखप्रतिघातार्थं हन्ति जन्तूननेकधा	054c  
ततः कर्म समादत्ते पुनरन्यन्नवं बहु	055a  
तप्यतेऽथ पुनस्तेन भुक्त्वापथ्यमिवातुरः	055c  
अजस्रमेव मोहार्तो दुःखेषु सुखसञ्ज्ञितः	056a  
बध्यते मथ्यते चैव कर्मभिर्मन्थवत्सदा	056c  
ततो निवृत्तो बन्धात्स्वात्कर्मणामुदयादिह	057a  
परिभ्रमति संसारं चक्रवद्बहुवेदनः	057c  
स त्वं निवृत्तबन्धस्तु निवृत्तश्चापि कर्मतः	058a  
सर्ववित्सर्वजित्सिद्धो भव भावविवर्जितः	058c  
संयमेन नवं बन्धं निवर्त्य तपसो बलात्	059a  
सम्प्राप्ता बहवः सिद्धिमप्यबाधां सुखोदयाम्	059c  

