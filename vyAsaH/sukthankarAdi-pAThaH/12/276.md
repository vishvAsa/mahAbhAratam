युधिष्ठिर उवाच	001  
अतत्त्वज्ञस्य शास्त्राणां सततं संशयात्मनः	001a  
अकृतव्यवसायस्य श्रेयो ब्रूहि पितामह	001c  
भीष्म उवाच	002  
गुरुपूजा च सततं वृद्धानां पर्युपासनम्	002a  
श्रवणं चैव विद्यानां कूटस्थं श्रेय उच्यते	002c  
अत्राप्युदाहरन्तीममितिहासं पुरातनम्	003a  
गालवस्य च संवादं देवर्षेर्नारदस्य च	003c  
वीतमोहक्लमं विप्रं ज्ञानतृप्तं जितेन्द्रियम्	004a  
श्रेयस्कामं जितात्मानं नारदं गालवोऽब्रवीत्	004c  
यैः कैश्चित्सम्मतो लोके गुणैस्तु पुरुषो नृषु	005a  
भवत्यनपगान्सर्वांस्तान्गुणाल्ँलक्षयाम्यहम्	005c  
भवानेवंविधोऽस्माकं संशयं छेत्तुमर्हति	006a  
अमूढश्चिरमूढानां लोकतत्त्वमजानताम्	006c  
ज्ञाने ह्येवं प्रवृत्तिः स्यात्कार्याकार्ये विजानतः	007a  
यत्कार्यं न व्यवस्यामस्तद्भवान्वक्तुमर्हति	007c  
भगवन्नाश्रमाः सर्वे पृथगाचारदर्शिनः	008a  
इदं श्रेय इदं श्रेय इति नानाप्रधाविताः	008c  
तांस्तु विप्रस्थितान्दृष्ट्वा शास्त्रैः शास्त्राभिनन्दिनः	009a  
स्वशास्त्रैः परितुष्टांश्च श्रेयो नोपलभामहे	009c  
शास्त्रं यदि भवेदेकं व्यक्तं श्रेयो भवेत्तदा	010a  
शास्त्रैश्च बहुभिर्भूयः श्रेयो गुह्यं प्रवेशितम्	010c  
एतस्मात्कारणाच्छ्रेयः कलिलं प्रतिभाति माम्	011a  
ब्रवीतु भगवांस्तन्मे उपसन्नोऽस्म्यधीहि भोः	011c  
नारद उवाच	012  
आश्रमास्तात चत्वारो यथासङ्कल्पिताः पृथक्	012a  
तान्सर्वाननुपश्य त्वं समाश्रित्यैव गालव	012c  
तेषां तेषां तथा हि त्वमाश्रमाणां ततस्ततः	013a  
नानारूपगुणोद्देशं पश्य विप्रस्थितं पृथक्	013c  
नयन्ति चैव ते सम्यगभिप्रेतमसंशयम्	013e  
ऋजु पश्यंस्तथा सम्यगाश्रमाणां परां गतिम्	014a  
यत्तु निःश्रेयसं सम्यक्तच्चैवासंशयात्मकम्	014c  
अनुग्रहं च मित्राणाममित्राणां च निग्रहम्	015a  
सङ्ग्रहं च त्रिवर्गस्य श्रेय आहुर्मनीषिणः	015c  
निवृत्तिः कर्मणः पापात्सततं पुण्यशीलता	016a  
सद्भिश्च समुदाचारः श्रेय एतदसंशयम्	016c  
मार्दवं सर्वभूतेषु व्यवहारेषु चार्जवम्	017a  
वाक्चैव मधुरा प्रोक्ता श्रेय एतदसंशयम्	017c  
देवताभ्यः पितृभ्यश्च संविभागोऽतिथिष्वपि	018a  
असन्त्यागश्च भृत्यानां श्रेय एतदसंशयम्	018c  
सत्यस्य वचनं श्रेयः सत्यज्ञानं तु दुष्करम्	019a  
यद्भूतहितमत्यन्तमेतत्सत्यं ब्रवीम्यहम्	019c  
अहङ्कारस्य च त्यागः प्रणयस्य च निग्रहः	020a  
सन्तोषश्चैकचर्या च कूटस्थं श्रेय उच्यते	020c  
धर्मेण वेदाध्ययनं वेदाङ्गानां तथैव च	021a  
विद्यार्थानां च जिज्ञासा श्रेय एतदसंशयम्	021c  
शब्दरूपरसस्पर्शान्सह गन्धेन केवलान्	022a  
नात्यर्थमुपसेवेत श्रेयसोऽर्थी परन्तप	022c  
नक्तञ्चर्या दिवास्वप्नमालस्यं पैशुनं मदम्	023a  
अतियोगमयोगं च श्रेयसोऽर्थी परित्यजेत्	023c  
कर्मोत्कर्षं न मार्गेत परेषां परिनिन्दया	024a  
स्वगुणैरेव मार्गेत विप्रकर्षं पृथग्जनात्	024c  
निर्गुणास्त्वेव भूयिष्ठमात्मसम्भाविनो नराः	025a  
दोषैरन्यान्गुणवतः क्षिपन्त्यात्मगुणक्षयात्	025c  
अनुच्यमानाश्च पुनस्ते मन्यन्ते महाजनात्	026a  
गुणवत्तरमात्मानं स्वेन मानेन दर्पिताः	026c  
अब्रुवन्कस्यचिन्निन्दामात्मपूजामवर्णयन्	027a  
विपश्चिद्गुणसम्पन्नः प्राप्नोत्येव महद्यशः	027c  
अब्रुवन्वाति सुरभिर्गन्धः सुमनसां शुचिः	028a  
तथैवाव्याहरन्भाति विमलो भानुरम्बरे	028c  
एवमादीनि चान्यानि परित्यक्तानि मेधया	029a  
ज्वलन्ति यशसा लोके यानि न व्याहरन्ति च	029c  
न लोके दीप्यते मूर्खः केवलात्मप्रशंसया	030a  
अपि चापिहितः श्वभ्रे कृतविद्यः प्रकाशते	030c  
असन्नुच्चैरपि प्रोक्तः शब्दः समुपशाम्यति	031a  
दीप्यते त्वेव लोकेषु शनैरपि सुभाषितम्	031c  
मूढानामवलिप्तानामसारं भाषितं बहु	032a  
दर्शयत्यन्तरात्मानं दिवा रूपमिवांशुमान्	032c  
एतस्मात्कारणात्प्रज्ञां मृगयन्ते पृथग्विधाम्	033a  
प्रज्ञालाभो हि भूतानामुत्तमः प्रतिभाति माम्	033c  
नापृष्टः कस्यचिद्ब्रूयान्न चान्यायेन पृच्छतः	034a  
ज्ञानवानपि मेधावी जडवल्लोकमाचरेत्	034c  
ततो वासं परीक्षेत धर्मनित्येषु साधुषु	035a  
मनुष्येषु वदान्येषु स्वधर्मनिरतेषु च	035c  
चतुर्णां यत्र वर्णानां धर्मव्यतिकरो भवेत्	036a  
न तत्र वासं कुर्वीत श्रेयोर्थी वै कथञ्चन	036c  
निरारम्भोऽप्ययमिह यथालब्धोपजीवनः	037a  
पुण्यं पुण्येषु विमलं पापं पापेषु चाप्नुयात्	037c  
अपामग्नेस्तथेन्दोश्च स्पर्शं वेदयते यथा	038a  
तथा पश्यामहे स्पर्शमुभयोः पापपुण्ययोः	038c  
अपश्यन्तोऽन्नविषयं भुञ्जते विघसाशिनः	039a  
भुञ्जानं चान्नविषयान्विषयं विद्धि कर्मणाम्	039c  
यत्रागमयमानानामसत्कारेण पृच्छताम्	040a  
प्रब्रूयाद्ब्रह्मणो धर्मं त्यजेत्तं देशमात्मवान्	040c  
शिष्योपाध्यायिका वृत्तिर्यत्र स्यात्सुसमाहिता	041a  
यथावच्छास्त्रसम्पन्ना कस्तं देशं परित्यजेत्	041c  
आकाशस्था ध्रुवं यत्र दोषं ब्रूयुर्विपश्चिताम्	042a  
आत्मपूजाभिकामा वै को वसेत्तत्र पण्डितः	042c  
यत्र संलोडिता लुब्धैः प्रायशो धर्मसेतवः	043a  
प्रदीप्तमिव शैलान्तं कस्तं देशं न सन्त्यजेत्	043c  
यत्र धर्ममनाशङ्काश्चरेयुर्वीतमत्सराः	044a  
चरेत्तत्र वसेच्चैव पुण्यशीलेषु साधुषु	044c  
धर्ममर्थनिमित्तं तु चरेयुर्यत्र मानवाः	045a  
न ताननुवसेज्जातु ते हि पापकृतो जनाः	045c  
कर्मणा यत्र पापेन वर्तन्ते जीवितेस्पवः	046a  
व्यवधावेत्ततस्तूर्णं ससर्पाच्छरणादिव	046c  
येन खट्वां समारूढः कर्मणानुशयी भवेत्	047a  
आदितस्तन्न कर्तव्यमिच्छता भवमात्मनः	047c  
यत्र राजा च राज्ञश्च पुरुषाः प्रत्यनन्तराः	048a  
कुटुम्बिनामग्रभुजस्त्यजेत्तद्राष्ट्रमात्मवान्	048c  
श्रोत्रियास्त्वग्रभोक्तारो धर्मनित्याः सनातनाः	049a  
याजनाध्यापने युक्ता यत्र तद्राष्ट्रमावसेत्	049c  
स्वाहास्वधावषट्कारा यत्र सम्यगनुष्ठिताः	050a  
अजस्रं चैव वर्तन्ते वसेत्तत्राविचारयन्	050c  
अशुचीन्यत्र पश्येत ब्राह्मणान्वृत्तिकर्शितान्	051a  
त्यजेत्तद्राष्ट्रमासन्नमुपसृष्टमिवामिषम्	051c  
प्रीयमाणा नरा यत्र प्रयच्छेयुरयाचिताः	052a  
स्वस्थचित्तो वसेत्तत्र कृतकृत्य इवात्मवान्	052c  
दण्डो यत्राविनीतेषु सत्कारश्च कृतात्मसु	053a  
चरेत्तत्र वसेच्चैव पुण्यशीलेषु साधुषु	053c  
उपसृष्टेष्वदान्तेषु दुराचारेष्वसाधुषु	054a  
अविनीतेषु लुब्धेषु सुमहद्दण्डधारणम्	054c  
यत्र राजा धर्मनित्यो राज्यं वै पर्युपासिता	055a  
अपास्य कामान्कामेशो वसेत्तत्राविचारयन्	055c  
तथाशीला हि राजानः सर्वान्विषयवासिनः	056a  
श्रेयसा योजयन्त्याशु श्रेयसि प्रत्युपस्थिते	056c  
पृच्छतस्ते मया तात श्रेय एतदुदाहृतम्	057a  
न हि शक्यं प्रधानेन श्रेयः सङ्ख्यातुमात्मनः	057c  
एवं प्रवर्तमानस्य वृत्तिं प्रणिहितात्मनः	058a  
तपसैवेह बहुलं श्रेयो व्यक्तं भविष्यति	058c  

