भीष्म उवाच	001    
स एवमुक्तो द्विपदां वरिष्ठो नारायणेनोत्तमपूरुषेण	001a  
जगाद वाक्यं द्विपदां वरिष्ठं नारायणं लोकहिताधिवासम्	001c  
यदर्थमात्मप्रभवेह जन्म तवोत्तमं धर्मगृहे चतुर्धा	002a  
तत्साध्यतां लोकहितार्थमद्य गच्छामि द्रष्टुं प्रकृतिं तवाद्याम्	002c  
वेदाः स्वधीता मम लोकनाथ तप्तं तपो नानृतमुक्तपूर्वम्	003a  
पूजां गुरूणां सततं करोमि परस्य गुह्यं न च भिन्नपूर्वम्	003c  
गुप्तानि चत्वारि यथागमं मे शत्रौ च मित्रे च समोऽस्मि नित्यम्	004a  
तं चादिदेवं सततं प्रपन्न एकान्तभावेन वृणोम्यजस्रम्	004c  
एभिर्विशेषैः परिशुद्धसत्त्वः कस्मान्न पश्येयमनन्तमीशम्	004e   
तत्पारमेष्ठ्यस्य वचो निशम्य नारायणः सात्वतधर्मगोप्ता	005a  
गच्छेति तं नारदमुक्तवान्स सम्पूजयित्वात्मविधिक्रियाभिः	005c  
ततो विसृष्टः परमेष्ठिपुत्रः सोऽभ्यर्चयित्वा तमृषिं पुराणम्	006a  
खमुत्पपातोत्तमवेगयुक्तस्ततोऽधिमेरौ सहसा निलिल्ये	006c  
तत्रावतस्थे च मुनिर्मुहूर्तमेकान्तमासाद्य गिरेः स शृङ्गे	007a  
आलोकयन्नुत्तरपश्चिमेन ददर्श चात्यद्भुतरूपयुक्तम्	007c  
क्षीरोदधेरुत्तरतो हि द्वीपः श्वेतः स नाम्ना प्रथितो विशालः	008a  
मेरोः सहस्रैः स हि योजनानां; द्वात्रिंशतोर्ध्वं कविभिर्निरुक्तः	008c  
अतीन्द्रियाश्चानशनाश्च तत्र निष्पन्दहीनाः सुसुगन्धिनश्च	009a  
श्वेताः पुमांसो गतसर्वपापाश्चक्षुर्मुषः पापकृतां नराणाम्	009c  
वज्रास्थिकायाः सममानोन्माना दिव्यान्वयरूपाः शुभसारोपेताः	010a  
छत्राकृतिशीर्षा मेघौघनिनादाः सत्पुष्करचतुष्का राजीवशतपादाः	010c  
षष्ट्या दन्तैर्युक्ताः शुक्लैरष्टाभिर्दंष्ट्राभिर्ये	011a  
जिह्वाभिर्ये विष्वग्वक्त्रं लेलिह्यन्ते सूर्यप्रख्यम्	011c  
भक्त्या देवं विश्वोत्पन्नं यस्मात्सर्वे लोकाः सूताः	012a  
वेदा धर्मा मुनयः शान्ता देवाः सर्वे तस्य विसर्गाः	012c  
युधिष्ठिर उवाच	013    
अतीन्द्रिया निराहारा अनिष्पन्दाः सुगन्धिनः	013a  
कथं ते पुरुषा जाताः का तेषां गतिरुत्तमा	013c  
ये विमुक्ता भवन्तीह नरा भरतसत्तम	014a  
तेषां लक्षणमेतद्धि यच्छ्वेतद्वीपवासिनाम्	014c  
तस्मान्मे संशयं छिन्धि परं कौतूहलं हि मे	015a  
त्वं हि सर्वकथारामस्त्वां चैवोपाश्रिता वयम्	015c  
भीष्म उवाच	016    
विस्तीर्णैषा कथा राजञ्श्रुता मे पितृसन्निधौ	016a  
सैषा तव हि वक्तव्या कथासारो हि स स्मृतः	016c  
राजोपरिचरो नाम बभूवाधिपतिर्भुवः	017a  
आखण्डलसखः ख्यातो भक्तो नारायणं हरिम्	017c  
धार्मिको नित्यभक्तश्च पितॄन्नित्यमतन्द्रितः	018a  
साम्राज्यं तेन सम्प्राप्तं नारायणवरात्पुरा	018c  
सात्वतं विधिमास्थाय प्राक्सूर्यमुखनिःसृतम्	019a  
पूजयामास देवेशं तच्छेषेण पितामहान्	019c  
पितृशेषेण विप्रांश्च संविभज्याश्रितांश्च सः	020a  
शेषान्नभुक्सत्यपरः सर्वभूतेष्वहिंसकः	020c  
सर्वभावेन भक्तः स देवदेवं जनार्दनम्	020e   
तस्य नारायणे भक्तिं वहतोऽमित्रकर्शन	021a  
एकशय्यासनं शक्रो दत्तवान्देवराट्स्वयम्	021c  
आत्मा राज्यं धनं चैव कलत्रं वाहनानि च	022a  
एतद्भगवते सर्वमिति तत्प्रेक्षितं सदा	022c  
काम्यनैमित्तिकाजस्रं यज्ञियाः परमक्रियाः	023a  
सर्वाः सात्वतमास्थाय विधिं चक्रे समाहितः	023c  
पञ्चरात्रविदो मुख्यास्तस्य गेहे महात्मनः	024a  
प्रायणं भगवत्प्रोक्तं भुञ्जते चाग्रभोजनम्	024c  
तस्य प्रशासतो राज्यं धर्मेणामित्रघातिनः	025a  
नानृता वाक्समभवन्मनो दुष्टं न चाभवत्	025c  
न च कायेन कृतवान्स पापं परमण्वपि	025e   
ये हि ते मुनयः ख्याताः सप्त चित्रशिखण्डिनः	026a  
तैरेकमतिभिर्भूत्वा यत्प्रोक्तं शास्त्रमुत्तमम्	026c  
मरीचिरत्र्यङ्गिरसौ पुलस्त्यः पुलहः क्रतुः	027a  
वसिष्ठश्च महातेजा एते चित्रशिखण्डिनः	027c  
सप्त प्रकृतयो ह्येतास्तथा स्वायम्भुवोऽष्टमः	028a  
एताभिर्धार्यते लोकस्ताभ्यः शास्त्रं विनिःसृतम्	028c  
एकाग्रमनसो दान्ता मुनयः संयमे रताः	029a  
इदं श्रेय इदं ब्रह्म इदं हितमनुत्तमम्	029c  
लोकान्सञ्चिन्त्य मनसा ततः शास्त्रं प्रचक्रिरे	029e   
तत्र धर्मार्थकामा हि मोक्षः पश्चाच्च कीर्तितः	030a  
मर्यादा विविधाश्चैव दिवि भूमौ च संस्थिताः	030c  
आराध्य तपसा देवं हरिं नारायणं प्रभुम्	031a  
दिव्यं वर्षसहस्रं वै सर्वे ते ऋषिभिः सह	031c  
नारायणानुशास्ता हि तदा देवी सरस्वती	032a  
विवेश तानृषीन्सर्वाल्ँलोकानां हितकाम्यया	032c  
ततः प्रवर्तिता सम्यक्तपोविद्भिर्द्विजातिभिः	033a  
शब्दे चार्थे च हेतौ च एषा प्रथमसर्गजा	033c  
आदावेव हि तच्छास्त्रमोङ्कारस्वरभूषितम्	034a  
ऋषिभिर्भावितं तत्र यत्र कारुणिको ह्यसौ	034c  
ततः प्रसन्नो भगवाननिर्दिष्टशरीरगः	035a  
ऋषीनुवाच तान्सर्वानदृश्यः पुरुषोत्तमः	035c  
कृतं शतसहस्रं हि श्लोकानामिदमुत्तमम्	036a  
लोकतन्त्रस्य कृत्स्नस्य यस्माद्धर्मः प्रवर्तते	036c  
प्रवृत्तौ च निवृत्तौ च योनिरेतद्भविष्यति	037a  
ऋग्यजुःसामभिर्जुष्टमथर्वाङ्गिरसैस्तथा	037c  
तथा प्रमाणं हि मया कृतो ब्रह्मा प्रसादजः	038a  
रुद्रश्च क्रोधजो विप्रा यूयं प्रकृतयस्तथा	038c  
सूर्याचन्द्रमसौ वायुर्भूमिरापोऽग्निरेव च	039a  
सर्वे च नक्षत्रगणा यच्च भूताभिशब्दितम्	039c  
अधिकारेषु वर्तन्ते यथास्वं ब्रह्मवादिनः	040a  
सर्वे प्रमाणं हि यथा तथैतच्छास्त्रमुत्तमम्	040c  
भविष्यति प्रमाणं वै एतन्मदनुशासनम्	041a  
अस्मात्प्रवक्ष्यते धर्मान्मनुः स्वायम्भुवः स्वयम्	041c  
उशना बृहस्पतिश्चैव यदोत्पन्नौ भविष्यतः	042a  
तदा प्रवक्ष्यतः शास्त्रं युष्मन्मतिभिरुद्धृतम्	042c  
स्वायम्भुवेषु धर्मेषु शास्त्रे चोशनसा कृते	043a  
बृहस्पतिमते चैव लोकेषु प्रविचारिते	043c  
युष्मत्कृतमिदं शास्त्रं प्रजापालो वसुस्ततः	044a  
बृहस्पतिसकाशाद्वै प्राप्स्यते द्विजसत्तमाः	044c  
स हि मद्भावितो राजा मद्भक्तश्च भविष्यति	045a  
तेन शास्त्रेण लोकेषु क्रियाः सर्वाः करिष्यति	045c  
एतद्धि सर्वशास्त्राणां शास्त्रमुत्तमसञ्ज्ञितम्	046a  
एतदर्थ्यं च धर्म्यं च यशस्यं चैतदुत्तमम्	046c  
अस्य प्रवर्तनाच्चैव प्रजावन्तो भविष्यथ	047a  
स च राजा श्रिया युक्तो भविष्यति महान्वसुः	047c  
संस्थिते तु नृपे तस्मिञ्शास्त्रमेतत्सनातनम्	048a  
अन्तर्धास्यति तत्सत्यमेतद्वः कथितं मया	048c  
एतावदुक्त्वा वचनमदृश्यः पुरुषोत्तमः	049a  
विसृज्य तानृषीन्सर्वान्कामपि प्रस्थितो दिशम्	049c  
ततस्ते लोकपितरः सर्वलोकार्थचिन्तकाः	050a  
प्रावर्तयन्त तच्छास्त्रं धर्मयोनिं सनातनम्	050c  
उत्पन्नेऽऽङ्गिरसे चैव युगे प्रथमकल्पिते	051a  
साङ्गोपनिषदं शास्त्रं स्थापयित्वा बृहस्पतौ	051c  
जग्मुर्यथेप्सितं देशं तपसे कृतनिश्चयाः	052a  
धारणात्सर्वलोकानां सर्वधर्मप्रवर्तकाः	052c  

