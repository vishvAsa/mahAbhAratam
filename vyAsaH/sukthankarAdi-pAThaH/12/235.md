व्यास उवाच	001    
द्वितीयमायुषो भागं गृहमेधी गृहे वसेत्	001a  
धर्मलब्धैर्युतो दारैरग्नीनुत्पाद्य सुव्रतः	001c  
गृहस्थवृत्तयश्चैव चतस्रः कविभिः स्मृताः	002a  
कुसूलधान्यः प्रथमः कुम्भीधान्यस्त्वनन्तरम्	002c  
अश्वस्तनोऽथ कापोतीमाश्रितो वृत्तिमाहरेत्	003a  
तेषां परः परो ज्यायान्धर्मतो लोकजित्तमः	003c  
षट्कर्मा वर्तयत्येकस्त्रिभिरन्यः प्रवर्तते	004a  
द्वाभ्यामेकश्चतुर्थस्तु ब्रह्मसत्रे व्यवस्थितः	004c  
गृहमेधिव्रतान्यत्र महान्तीह प्रचक्षते	004e  
नात्मार्थं पाचयेदन्नं न वृथा घातयेत्पशून्	005a  
प्राणी वा यदि वाप्राणी संस्कारं यजुषार्हति	005c  
न दिवा प्रस्वपेज्जातु न पूर्वापररात्रयोः	006a  
न भुञ्जीतान्तराकाले नानृतावाह्वयेत्स्त्रियम्	006c  
नास्यानश्नन्वसेद्विप्रो गृहे कश्चिदपूजितः	007a  
तथास्यातिथयः पूज्या हव्यकव्यवहाः सदा	007c  
वेदविद्याव्रतस्नाताः श्रोत्रिया वेदपारगाः	008a  
स्वधर्मजीविनो दान्ताः क्रियावन्तस्तपस्विनः	008c  
तेषां हव्यं च कव्यं चाप्यर्हणार्थं विधीयते	008e  
न खरैः सम्प्रयातस्य स्वधर्माज्ञानकस्य च	009a  
अपविद्धाग्निहोत्रस्य गुरोर्वालीककारिणः	009c  
संविभागोऽत्र भूतानां सर्वेषामेव शिष्यते	010a  
तथैवापचमानेभ्यः प्रदेयं गृहमेधिना	010c  
विघसाशी भवेन्नित्यं नित्यं चामृतभोजनः	011a  
अमृतं यज्ञशेषं स्याद्भोजनं हविषा समम्	011c  
भृत्यशेषं तु योऽश्नाति तमाहुर्विघसाशिनम्	011e  
स्वदारनिरतो दान्तो ह्यनसूयुर्जितेन्द्रियः	012a  
ऋत्विक्पुरोहिताचार्यैर्मातुलातिथिसंश्रितैः	012c  
वृद्धबालातुरैर्वैद्यैर्ज्ञातिसम्बन्धिबान्धवैः	013a  
मातापितृभ्यां जामीभिर्भ्रात्रा पुत्रेण भार्यया	013c  
दुहित्रा दासवर्गेण विवादं न समाचरेत्	014a  
एतान्विमुच्य संवादान्सर्वपापैः प्रमुच्यते	014c  
एतैर्जितैस्तु जयति सर्वाल्ँलोकान्न संशयः	015a  
आचार्यो ब्रह्मलोकेशः प्राजापत्ये पिता प्रभुः	015c  
अतिथिस्त्विन्द्रलोकेशो देवलोकस्य चर्त्विजः	016a  
जामयोऽप्सरसां लोके वैश्वदेवे तु ज्ञातयः	016c  
सम्बन्धिबान्धवा दिक्षु पृथिव्यां मातृमातुलौ	017a  
वृद्धबालातुरकृशास्त्वाकाशे प्रभविष्णवः	017c  
भ्राता ज्येष्ठः समः पित्रा भार्या पुत्रः स्वका तनुः	018a  
छाया स्वा दाशवर्गस्तु दुहिता कृपणं परम्	018c  
तस्मादेतैरधिक्षिप्तः सहेन्नित्यमसञ्ज्वरः	019a  
गृहधर्मरतो विद्वान्धर्मनित्यो जितक्लमः	019c  
न चार्थबद्धः कर्माणि धर्मं वा कञ्चिदाचरेत्	020a  
गृहस्थवृत्तयस्तिस्रस्तासां निःश्रेयसं परम्	020c  
परस्परं तथैवाहुश्चातुराश्रम्यमेव तत्	021a  
ये चोक्ता नियमास्तेषां सर्वं कार्यं बुभूषता	021c  
कुम्भीधान्यैरुञ्छशिलैः कापोतीं चास्थितैस्तथा	022a  
यस्मिंश्चैते वसन्त्यर्हास्तद्राष्ट्रमभिवर्धते	022c  
दश पूर्वान्दश परान्पुनाति च पितामहान्	023a  
गृहस्थवृत्तयस्त्वेता वर्तयेद्यो गतव्यथः	023c  
स चक्रचरलोकानां सदृशीं प्राप्नुयाद्गतिम्	024a  
यतेन्द्रियाणामथ वा गतिरेषा विधीयते	024c  
स्वर्गलोको गृहस्थानामुदारमनसां हितः	025a  
स्वर्गो विमानसंयुक्तो वेददृष्टः सुपुष्पितः	025c  
स्वर्गलोके गृहस्थानां प्रतिष्ठा नियतात्मनाम्	026a  
ब्रह्मणा विहिता श्रेणिरेषा यस्मात्प्रमुच्यते	026c  
द्वितीयं क्रमशः प्राप्य स्वर्गलोके महीयते	026e  
अतः परं परममुदारमाश्रमं तृतीयमाहुस्त्यजतां कलेवरम्	027a  
वनौकसां गृहपतिनामनुत्तमं शृणुष्वैतत्क्लिष्टशरीरकारिणाम्	027c  

