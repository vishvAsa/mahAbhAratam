001  युधिष्ठिर उवाच
001a किमुत्तरं तदा तौ स्म चक्रतुस्तेन भाषिते
001c ब्राह्मणो वाथ वा राजा तन्मे ब्रूहि पितामह
002a अथ वा तौ गतौ तत्र यदेतत्कीर्तितं त्वया
002c संवादो वा तयोः कोऽभूत्किं वा तौ तत्र चक्रतुः
003  भीष्म उवाच
003a तथेत्येवं प्रतिश्रुत्य धर्मं सम्पूज्य चाभिभो
003c यमं कालं च मृत्युं च स्वर्गं सम्पूज्य चार्हतः
004a पूर्वं ये चापरे तत्र समेता ब्राह्मणर्षभाः
004c सर्वान्सम्पूज्य शिरसा राजानं सोऽब्रवीद्वचः
005a फलेनानेन संयुक्तो राजर्षे गच्छ पुण्यताम्
005c भवता चाभ्यनुज्ञातो जपेयं भूय एव हि
006a वरश्च मम पूर्वं हि देव्या दत्तो महाबल
006c श्रद्धा ते जपतो नित्यं भवितेति विशाम्पते
007  राजोवाच
007a यद्येवमफला सिद्धिः श्रद्धा च जपितुं तव
007c गच्छ विप्र मया सार्धं जापकं फलमाप्नुहि
008  ब्राह्मण उवाच
008a कृतः प्रयत्नः सुमहान्सर्वेषां सन्निधाविह
008c सह तुल्यफलौ चावां गच्छावो यत्र नौ गतिः
009  भीष्म उवाच
009a व्यवसायं तयोस्तत्र विदित्वा त्रिदशेश्वरः
009c सह देवैरुपययौ लोकपालैस्तथैव च
010a साध्या विश्वेऽथ मरुतो ज्योतींषि सुमहान्ति च
010c नद्यः शैलाः समुद्राश्च तीर्थानि विविधानि च
011a तपांसि संयोगविधिर्वेदाः स्तोभाः सरस्वती
011c नारदः पर्वतश्चैव विश्वावसुर्हहा हुहूः
012a गन्धर्वश्चित्रसेनश्च परिवारगणैर्युतः
012c नागाः सिद्धाश्च मुनयो देवदेवः प्रजापतिः
012e विष्णुः सहस्रशीर्षश्च देवोऽचिन्त्यः समागमत्
013a अवाद्यन्तान्तरिक्षे च भेर्यस्तूर्याणि चाभिभो
013c पुष्पवर्षाणि दिव्यानि तत्र तेषां महात्मनाम्
013e ननृतुश्चाप्सरःसङ्घास्तत्र तत्र समन्ततः
014a अथ स्वर्गस्तथा रूपी ब्राह्मणं वाक्यमब्रवीत्
014c संसिद्धस्त्वं महाभाग त्वं च सिद्धस्तथा नृप
015a अथ तौ सहितौ राजन्नन्योन्येन विधानतः
015c विषयप्रतिसंहारमुभावेव प्रचक्रतुः
016a प्राणापानौ तथोदानं समानं व्यानमेव च
016c एवं तान्मनसि स्थाप्य दधतुः प्राणयोर्मनः
017a उपस्थितकृतौ तत्र नासिकाग्रमधो भ्रुवौ
017c कुङ्कुण्यां चैव मनसा शनैर्धारयतः स्म तौ
018a निश्चेष्टाभ्यां शरीराभ्यां स्थिरदृष्टी समाहितौ
018c जितासनौ तथाधाय मूर्धन्यात्मानमेव च
019a तालुदेशमथोद्दाल्य ब्राह्मणस्य महात्मनः
019c ज्योतिर्ज्वाला सुमहती जगाम त्रिदिवं तदा
020a हाहाकारस्ततो दिक्षु सर्वासु सुमहानभूत्
020c तज्ज्योतिः स्तूयमानं स्म ब्रह्माणं प्राविशत्तदा
021a ततः स्वागतमित्याह तत्तेजः स पितामहः
021c प्रादेशमात्रं पुरुषं प्रत्युद्गम्य विशाम्पते
022a भूयश्चैवापरं प्राह वचनं मधुरं स्म सः
022c जापकैस्तुल्यफलता योगानां नात्र संशयः
023a योगस्य तावदेतेभ्यः फलं प्रत्यक्षदर्शनम्
023c जापकानां विशिष्टं तु प्रत्युत्थानं समाधिकम्
024a उष्यतां मयि चेत्युक्त्वाचेतयत्स ततः पुनः
024c अथास्य प्रविवेशास्यं ब्राह्मणो विगतज्वरः
025a राजाप्येतेन विधिना भगवन्तं पितामहम्
025c यथैव द्विजशार्दूलस्तथैव प्राविशत्तदा
026a स्वयम्भुवमथो देवा अभिवाद्य ततोऽब्रुवन्
026c जापकार्थमयं यत्नस्तदर्थं वयमागताः
027a कृतपूजाविमौ तुल्यं त्वया तुल्यफलाविमौ
027c योगजापकयोर्दृष्टं फलं सुमहदद्य वै
027e सर्वाल्ँलोकानतीत्यैतौ गच्छेतां यत्र वाञ्छितम्
028  ब्रह्मोवाच
028a महास्मृतिं पठेद्यस्तु तथैवानुस्मृतिं शुभाम्
028c तावप्येतेन विधिना गच्छेतां मत्सलोकताम्
029a यश्च योगे भवेद्भक्तः सोऽपि नास्त्यत्र संशयः
029c विधिनानेन देहान्ते मम लोकानवाप्नुयात्
029e गम्यतां साधयिष्यामि यथास्थानानि सिद्धये
030  भीष्म उवाच
030a इत्युक्त्वा स तदा देवस्तत्रैवान्तरधीयत
030c आमन्त्र्य तं ततो देवा ययुः स्वं स्वं निवेशनम्
031a ते च सर्वे महात्मानो धर्मं सत्कृत्य तत्र वै
031c पृष्ठतोऽनुययू राजन्सर्वे सुप्रीतमानसाः
032a एतत्फलं जापकानां गतिश्चैव प्रकीर्तिता
032c यथाश्रुतं महाराज किं भूयः श्रोतुमिच्छसि

