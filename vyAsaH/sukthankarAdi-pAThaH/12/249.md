स्थाणुरुवाच	001    
प्रजासर्गनिमित्तं मे कार्यवत्तामिमां प्रभो	001a  
विद्धि सृष्टास्त्वया हीमा मा कुप्यासां पितामह	001c  
तव तेजोग्निना देव प्रजा दह्यन्ति सर्वशः	002a  
ता दृष्ट्वा मम कारुण्यं मा कुप्यासां जगत्प्रभो	002c  
प्रजापतिरुवाच	003    
न कुप्ये न च मे कामो न भवेरन्प्रजा इति	003a  
लाघवार्थं धरण्यास्तु ततः संहार इष्यते	003c  
इयं हि मां सदा देवी भारार्ता समचोदयत्	004a  
संहारार्थं महादेव भारेणाप्सु निमज्जति	004c  
यदाहं नाधिगच्छामि बुद्ध्या बहु विचारयन्	005a  
संहारमासां वृद्धानां ततो मां क्रोध आविशत्	005c  
स्थाणुरुवाच	006    
संहारान्तं प्रसीदस्व मा क्रुधस्त्रिदशेश्वर	006a  
मा प्रजाः स्थावरं चैव जङ्गमं च विनीनशः	006c  
पल्वलानि च सर्वाणि सर्वं चैव तृणोलपम्	007a  
स्थावरं जङ्गमं चैव भूतग्रामं चतुर्विधम्	007c  
तदेतद्भस्मसाद्भूतं जगत्सर्वमुपप्लुतम्	008a  
प्रसीद भगवन्साधो वर एष वृतो मया	008c  
नष्टा न पुनरेष्यन्ति प्रजा ह्येताः कथञ्चन	009a  
तस्मान्निवर्त्यतामेतत्तेजः स्वेनैव तेजसा	009c  
उपायमन्यं सम्पश्य प्रजानां हितकाम्यया	010a  
यथेमे जन्तवः सर्वे निवर्तेरन्परन्तप	010c  
अभावमभिगच्छेयुरुत्सन्नप्रजनाः प्रजाः	011a  
अधिदैवनियुक्तोऽस्मि त्वया लोकेष्विहेश्वर	011c  
त्वद्भवं हि जगन्नाथ जगत्स्थावरजङ्गमम्	012a  
प्रसाद्य त्वां महादेव याचाम्यावृत्तिजाः प्रजाः	012c  
नारद उवाच	013    
श्रुत्वा तु वचनं देवः स्थाणोर्नियतवाङ्मनाः	013a  
तेजस्तत्स्वं निजग्राह पुनरेवान्तरात्मना	013c  
ततोऽग्निमुपसङ्गृह्य भगवाल्ँलोकपूजितः	014a  
प्रवृत्तिं च निवृत्तिं च कल्पयामास वै प्रभुः	014c  
उपसंहरतस्तस्य तमग्निं रोषजं तदा	015a  
प्रादुर्बभूव विश्वेभ्यः खेभ्यो नारी महात्मनः	015c  
कृष्णा रक्ताम्बरधरा रक्तनेत्रतलान्तरा	016a  
दिव्यकुण्डलसम्पन्ना दिव्याभरणभूषिता	016c  
सा विनिःसृत्य वै खेभ्यो दक्षिणामाश्रिता दिशम्	017a  
ददृशातेऽथ तौ कन्यां देवौ विश्वेश्वरावुभौ	017c  
तामाहूय तदा देवो लोकानामादिरीश्वरः	018a  
मृत्यो इति महीपाल जहि चेमाः प्रजा इति	018c  
त्वं हि संहारबुद्ध्या मे चिन्तिता रुषितेन च	019a  
तस्मात्संहर सर्वास्त्वं प्रजाः सजडपण्डिताः	019c  
अविशेषेण चैव त्वं प्रजाः संहर भामिनि	020a  
मम त्वं हि नियोगेन श्रेयः परमवाप्स्यसि	020c  
एवमुक्ता तु सा देवी मृत्युः कमलमालिनी	021a  
प्रदध्यौ दुःखिता बाला साश्रुपातमतीव हि	021c  
पाणिभ्यां चैव जग्राह तान्यश्रूणि जनेश्वरः	022a  
मानवानां हितार्थाय ययाचे पुनरेव च	022c  

