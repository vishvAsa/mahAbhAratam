001  युधिष्ठिर उवाच
001a कथं धर्मे स्थातुमिच्छन्राजा वर्तेत धार्मिकः
001c पृच्छामि त्वा कुरुश्रेष्ठ तन्मे ब्रूहि पितामह
002  भीष्म उवाच
002a अत्राप्युदाहरन्तीममितिहासं पुरातनम्
002c गीतं दृष्टार्थतत्त्वेन वामदेवेन धीमता
003a राजा वसुमना नाम कौसल्यो बलवाञ्शुचिः
003c महर्षिं परिपप्रच्छ वामदेवं यशस्विनम्
004a धर्मार्थसहितं वाक्यं भगवन्ननुशाधि माम्
004c येन वृत्तेन वै तिष्ठन्न च्यवेयं स्वधर्मतः
005a तमब्रवीद्वामदेवस्तपस्वी जपतां वरः
005c हेमवर्णमुपासीनं ययातिमिव नाहुषम्
006a धर्ममेवानुवर्तस्व न धर्माद्विद्यते परम्
006c धर्मे स्थिता हि राजानो जयन्ति पृथिवीमिमाम्
007a अर्थसिद्धेः परं धर्मं मन्यते यो महीपतिः
007c ऋतां च कुरुते बुद्धिं स धर्मेण विरोचते
008a अधर्मदर्शी यो राजा बलादेव प्रवर्तते
008c क्षिप्रमेवापयातोऽस्मादुभौ प्रथममध्यमौ
009a असत्पापिष्ठसचिवो वध्यो लोकस्य धर्महा
009c सहैव परिवारेण क्षिप्रमेवावसीदति
010a अर्थानामननुष्ठाता कामचारी विकत्थनः
010c अपि सर्वां महीं लब्ध्वा क्षिप्रमेव विनश्यति
011a अथाददानः कल्याणमनसूयुर्जितेन्द्रियः
011c वर्धते मतिमान्राजा स्रोतोभिरिव सागरः
012a न पूर्णोऽस्मीति मन्येत धर्मतः कामतोऽर्थतः
012c बुद्धितो मित्रतश्चापि सततं वसुधाधिपः
013a एतेष्वेव हि सर्वेषु लोकयात्रा प्रतिष्ठिता
013c एतानि शृण्वल्ँलभते यशः कीर्तिं श्रियः प्रजाः
014a एवं यो धर्मसंरम्भी धर्मार्थपरिचिन्तकः
014c अर्थान्समीक्ष्यारभते स ध्रुवं महदश्नुते
015a अदाता ह्यनतिस्नेहो दण्डेनावर्तयन्प्रजाः
015c साहसप्रकृती राजा क्षिप्रमेव विनश्यति
016a अथ पापं कृतं बुद्ध्या न च पश्यत्यबुद्धिमान्
016c अकीर्त्यापि समायुक्तो मृतो नरकमश्नुते
017a अथ मानयितुर्दातुः शुक्लस्य रसवेदिनः
017c व्यसनं स्वमिवोत्पन्नं विजिघांसन्ति मानवाः
018a यस्य नास्ति गुरुर्धर्मे न चान्याननुपृच्छति
018c सुखतन्त्रोऽर्थलाभेषु न चिरं महदश्नुते
019a गुरुप्रधानो धर्मेषु स्वयमर्थान्ववेक्षिता
019c धर्मप्रधानो लोकेषु सुचिरं महदश्नुते

