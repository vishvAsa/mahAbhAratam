001  वैशम्पायन उवाच
001a कथान्तरमथासाद्य खड्गयुद्धविशारदः
001c नकुलः शरतल्पस्थमिदमाह पितामहम्
002a धनुः प्रहरणं श्रेष्ठमिति वादः पितामह
002c मतस्तु मम धर्मज्ञ खड्ग एव सुसंशितः
003a विशीर्णे कार्मुके राजन्प्रक्षीणेषु च वाजिषु
003c खड्गेन शक्यते युद्धे साध्वात्मा परिरक्षितुम्
004a शरासनधरांश्चैव गदाशक्तिधरांस्तथा
004c एकः खड्गधरो वीरः समर्थः प्रतिबाधितुम्
005a अत्र मे संशयश्चैव कौतूहलमतीव च
005c किं स्वित्प्रहरणं श्रेष्ठं सर्वयुद्धेषु पार्थिव
006a कथं चोत्पादितः खड्गः कस्यार्थाय च केन वा
006c पूर्वाचार्यं च खड्गस्य प्रब्रूहि प्रपितामह
007a तस्य तद्वचनं श्रुत्वा माद्रीपुत्रस्य धीमतः
007c सर्वकौशलसंयुक्तं सूक्ष्मचित्रार्थवच्छुभम्
008a ततस्तस्योत्तरं वाक्यं स्वरवर्णोपपादितम्
008c शिक्षान्यायोपसम्पन्नं द्रोणशिष्याय पृच्छते
009a उवाच सर्वधर्मज्ञो धनुर्वेदस्य पारगः
009c शरतल्पगतो भीष्मो नकुलाय महात्मने
010a तत्त्वं शृणुष्व माद्रेय यदेतत्परिपृच्छसि
010c प्रबोधितोऽस्मि भवता धातुमानिव पर्वतः
011a सलिलैकार्णवं तात पुरा सर्वमभूदिदम्
011c निष्प्रकम्पमनाकाशमनिर्देश्यमहीतलम्
012a तमःसंवृतमस्पर्शमतिगम्भीरदर्शनम्
012c निःशब्दं चाप्रमेयं च तत्र जज्ञे पितामहः
013a सोऽसृजद्वायुमग्निं च भास्करं चापि वीर्यवान्
013c आकाशमसृजच्चोर्ध्वमधो भूमिं च नैर्ऋतिम्
014a नभः सचन्द्रतारं च नक्षत्राणि ग्रहांस्तथा
014c संवत्सरानहोरात्रानृतूनथ लवान्क्षणान्
015a ततः शरीरं लोकस्थं स्थापयित्वा पितामहः
015c जनयामास भगवान्पुत्रानुत्तमतेजसः
016a मरीचिमृषिमत्रिं च पुलस्त्यं पुलहं क्रतुम्
016c वसिष्ठाङ्गिरसौ चोभौ रुद्रं च प्रभुमीश्वरम्
017a प्राचेतसस्तथा दक्षः कन्याः षष्टिमजीजनत्
017c ता वै ब्रह्मर्षयः सर्वाः प्रजार्थं प्रतिपेदिरे
018a ताभ्यो विश्वानि भूतानि देवाः पितृगणास्तथा
018c गन्धर्वाप्सरसश्चैव रक्षांसि विविधानि च
019a पतत्रिमृगमीनाश्च प्लवङ्गाश्च महोरगाः
019c नानाकृतिबलाश्चान्ये जलक्षितिविचारिणः
020a औद्भिदाः स्वेदजाश्चैव अण्डजाश्च जरायुजाः
020c जज्ञे तात तथा सर्वं जगत्स्थावरजङ्गमम्
021a भूतसर्गमिमं कृत्वा सर्वलोकपितामहः
021c शाश्वतं वेदपठितं धर्मं च युयुजे पुनः
022a तस्मिन्धर्मे स्थिता देवाः सहाचार्यपुरोहिताः
022c आदित्या वसवो रुद्राः ससाध्या मरुदश्विनः
023a भृग्वत्र्यङ्गिरसः सिद्धाः काश्यपश्च तपोधनः
023c वसिष्ठगौतमागस्त्यास्तथा नारदपर्वतौ
024a ऋषयो वालखिल्याश्च प्रभासाः सिकतास्तथा
024c घृताचाः सोमवायव्या वैखानसमरीचिपाः
025a अकृष्टाश्चैव हंसाश्च ऋषयोऽथाग्नियोनिजाः
025c वानप्रस्थाः पृश्नयश्च स्थिता ब्रह्मानुशासने
026a दानवेन्द्रास्त्वतिक्रम्य तत्पितामहशासनम्
026c धर्मस्यापचयं चक्रुः क्रोधलोभसमन्विताः
027a हिरण्यकशिपुश्चैव हिरण्याक्षो विरोचनः
027c शम्बरो विप्रचित्तिश्च प्रह्रादो नमुचिर्बलिः
028a एते चान्ये च बहवः सगणा दैत्यदानवाः
028c धर्मसेतुमतिक्रम्य रेमिरेऽधर्मनिश्चयाः
029a सर्वे स्म तुल्यजातीया यथा देवास्तथा वयम्
029c इत्येवं हेतुमास्थाय स्पर्धमानाः सुरर्षिभिः
030a न प्रियं नाप्यनुक्रोशं चक्रुर्भूतेषु भारत
030c त्रीनुपायानतिक्रम्य दण्डेन रुरुधुः प्रजाः
030e न जग्मुः संविदं तैश्च दर्पादसुरसत्तमाः
031a अथ वै भगवान्ब्रह्मा ब्रह्मर्षिभिरुपस्थितः
031c तदा हिमवतः पृष्ठे सुरम्ये पद्मतारके
032a शतयोजनविस्तारे मणिमुक्ताचयाचिते
032c तस्मिन्गिरिवरे पुत्र पुष्पितद्रुमकानने
032e तस्थौ स विबुधश्रेष्ठो ब्रह्मा लोकार्थसिद्धये
033a ततो वर्षसहस्रान्ते वितानमकरोत्प्रभुः
033c विधिना कल्पदृष्टेन यथोक्तेनोपपादितम्
034a ऋषिभिर्यज्ञपटुभिर्यथावत्कर्मकर्तृभिः
034c मरुद्भिः परिसंस्तीर्णं दीप्यमानैश्च पावकैः
035a काञ्चनैर्यज्ञभाण्डैश्च भ्राजिष्णुभिरलङ्कृतम्
035c वृतं देवगणैश्चैव प्रबभौ यज्ञमण्डलम्
036a तथा ब्रह्मर्षिभिश्चैव सदस्यैरुपशोभितम्
036c तत्र घोरतमं वृत्तमृषीणां मे परिश्रुतम्
037a चन्द्रमा विमलं व्योम यथाभ्युदिततारकम्
037c विदार्याग्निं तथा भूतमुत्थितं श्रूयते ततः
038a नीलोत्पलसवर्णाभं तीक्ष्णदंष्ट्रं कृशोदरम्
038c प्रांशु दुर्दर्शनं चैवाप्यतितेजस्तथैव च
039a तस्मिन्नुत्पतमाने च प्रचचाल वसुन्धरा
039c तत्रोर्मिकलिलावर्तश्चुक्षुभे च महार्णवः
040a पेतुरुल्का महोत्पाताः शाखाश्च मुमुचुर्द्रुमाः
040c अप्रसन्ना दिशः सर्वाः पवनश्चाशिवो ववौ
040e मुहुर्मुहुश्च भूतानि प्राव्यथन्त भयात्तथा
041a ततः सुतुमुलं दृष्ट्वा तदद्भुतमुपस्थितम्
041c महर्षिसुरगन्धर्वानुवाचेदं पितामहः
042a मयैतच्चिन्तितं भूतमसिर्नामैष वीर्यवान्
042c रक्षणार्थाय लोकस्य वधाय च सुरद्विषाम्
043a ततस्तद्रूपमुत्सृज्य बभौ निस्त्रिंश एव सः
043c विमलस्तीक्ष्णधारश्च कालान्तक इवोद्यतः
044a ततस्तं शितिकण्ठाय रुद्रायर्षभकेतवे
044c ब्रह्मा ददावसिं दीप्तमधर्मप्रतिवारणम्
045a ततः स भगवान्रुद्रो ब्रह्मर्षिगणसंस्तुतः
045c प्रगृह्यासिममेयात्मा रूपमन्यच्चकार ह
046a चतुर्बाहुः स्पृशन्मूर्ध्ना भूस्थितोऽपि नभस्तलम्
046c ऊर्ध्वदृष्टिर्महालिङ्गो मुखाज्ज्वालाः समुत्सृजन्
046e विकुर्वन्बहुधा वर्णान्नीलपाण्डुरलोहितान्
047a बिभ्रत्कृष्णाजिनं वासो हेमप्रवरतारकम्
047c नेत्रं चैकं ललाटेन भास्करप्रतिमं महत्
047e शुशुभाते च विमले द्वे नेत्रे कृष्णपिङ्गले
048a ततो देवो महादेवः शूलपाणिर्भगाक्षिहा
048c सम्प्रगृह्य तु निस्त्रिंशं कालार्कानलसन्निभम्
049a त्रिकूटं चर्म चोद्यम्य सविद्युतमिवाम्बुदम्
049c चचार विविधान्मार्गान्महाबलपराक्रमः
049e विधुन्वन्नसिमाकाशे दानवान्तचिकीर्षया
050a तस्य नादं विनदतो महाहासं च मुञ्चतः
050c बभौ प्रतिभयं रूपं तदा रुद्रस्य भारत
051a तद्रूपधारिणं रुद्रं रौद्रकर्म चिकीर्षवः
051c निशम्य दानवाः सर्वे हृष्टाः समभिदुद्रुवुः
052a अश्मभिश्चाप्यवर्षन्त प्रदीप्तैश्च तथोल्मुकैः
052c घोरैः प्रहरणैश्चान्यैः शितधारैरयोमुखैः
053a ततस्तद्दानवानीकं सम्प्रणेतारमच्युतम्
053c रुद्रखड्गबलोद्धूतं प्रचचाल मुमोह च
054a चित्रं शीघ्रतरत्वाच्च चरन्तमसिधारिणम्
054c तमेकमसुराः सर्वे सहस्रमिति मेनिरे
055a छिन्दन्भिन्दन्रुजन्कृन्तन्दारयन्प्रमथन्नपि
055c अचरद्दैत्यसङ्घेषु रुद्रोऽग्निरिव कक्षगः
056a असिवेगप्ररुग्णास्ते छिन्नबाहूरुवक्षसः
056c सम्प्रकृत्तोत्तमाङ्गाश्च पेतुरुर्व्यां महासुराः
057a अपरे दानवा भग्ना रुद्रघातावपीडिताः
057c अन्योन्यमभिनर्दन्तो दिशः सम्प्रतिपेदिरे
058a भूमिं केचित्प्रविविशुः पर्वतानपरे तथा
058c अपरे जग्मुराकाशमपरेऽम्भः समाविशन्
059a तस्मिन्महति संवृत्ते समरे भृशदारुणे
059c बभौ भूमिः प्रतिभया तदा रुधिरकर्दमा
060a दानवानां शरीरैश्च महद्भिः शोणितोक्षितैः
060c समाकीर्णा महाबाहो शैलैरिव सकिंशुकैः
061a रुधिरेण परिक्लिन्ना प्रबभौ वसुधा तदा
061c रक्तार्द्रवसना श्यामा नारीव मदविह्वला
062a स रुद्रो दानवान्हत्वा कृत्वा धर्मोत्तरं जगत्
062c रौद्रं रूपं विहायाशु चक्रे रूपं शिवं शिवः
063a ततो महर्षयः सर्वे सर्वे देवगणास्तथा
063c जयेनाद्भुतकल्पेन देवदेवमथार्चयन्
064a ततः स भगवान्रुद्रो दानवक्षतजोक्षितम्
064c असिं धर्मस्य गोप्तारं ददौ सत्कृत्य विष्णवे
065a विष्णुर्मरीचये प्रादान्मरीचिर्भगवांश्च तम्
065c महर्षिभ्यो ददौ खड्गमृषयो वासवाय तु
066a महेन्द्रो लोकपालेभ्यो लोकपालास्तु पुत्रक
066c मनवे सूर्यपुत्राय ददुः खड्गं सुविस्तरम्
067a ऊचुश्चैनं तथैवाद्यं मानुषाणां त्वमीश्वरः
067c असिना धर्मगर्भेण पालयस्व प्रजा इति
068a धर्मसेतुमतिक्रान्ताः सूक्ष्मस्थूलार्थकारणात्
068c विभज्य दण्डं रक्ष्याः स्युर्धर्मतो न यदृच्छया
069a दुर्वाचा निग्रहो दण्डो हिरण्यबहुलस्तथा
069c व्यङ्गनं च शरीरस्य वधो वानल्पकारणात्
070a असेरेतानि रूपाणि दुर्वाचादीनि निर्दिशेत्
070c असेरेव प्रमाणानि परिमाणव्यतिक्रमात्
071a अधिसृज्याथ पुत्रं स्वं प्रजानामधिपं ततः
071c मनुः प्रजानां रक्षार्थं क्षुपाय प्रददावसिम्
072a क्षुपाज्जग्राह चेक्ष्वाकुरिक्ष्वाकोश्च पुरूरवाः
072c आयुश्च तस्माल्लेभे तं नहुषश्च ततो भुवि
073a ययातिर्नहुषाच्चापि पूरुस्तस्माच्च लब्धवान्
073c आमूर्तरयसस्तस्मात्ततो भूमिशयो नृपः
074a भरतश्चापि दौःषन्तिर्लेभे भूमिशयादसिम्
074c तस्माच्च लेभे धर्मज्ञो राजन्नैडबिडस्तथा
075a ततश्चैडबिडाल्लेभे धुन्धुमारो जनेश्वरः
075c धुन्धुमाराच्च काम्बोजो मुचुकुन्दस्ततोऽलभत्
076a मुचुकुन्दान्मरुत्तश्च मरुत्तादपि रैवतः
076c रैवताद्युवनाश्वश्च युवनाश्वात्ततो रघुः
077a इक्ष्वाकुवंशजस्तस्माद्धरिणाश्वः प्रतापवान्
077c हरिणाश्वादसिं लेभे शुनकः शुनकादपि
078a उशीनरो वै धर्मात्मा तस्माद्भोजाः सयादवाः
078c यदुभ्यश्च शिबिर्लेभे शिबेश्चापि प्रतर्दनः
079a प्रतर्दनादष्टकश्च रुशदश्वोऽष्टकादपि
079c रुशदश्वाद्भरद्वाजो द्रोणस्तस्मात्कृपस्ततः
079e ततस्त्वं भ्रातृभिः सार्धं परमासिमवाप्तवान्
080a कृत्तिकाश्चास्य नक्षत्रमसेरग्निश्च दैवतम्
080c रोहिण्यो गोत्रमस्याथ रुद्रश्च गुरुरुत्तमः
081a असेरष्टौ च नामानि रहस्यानि निबोध मे
081c पाण्डवेय सदा यानि कीर्तयल्ँलभते जयम्
082a असिर्विशसनः खड्गस्तीक्ष्णवर्त्मा दुरासदः
082c श्रीगर्भो विजयश्चैव धर्मपालस्तथैव च
083a अग्र्यः प्रहरणानां च खड्गो माद्रवतीसुत
083c महेश्वरप्रणीतश्च पुराणे निश्चयं गतः
084a पृथुस्तूत्पादयामास धनुराद्यमरिन्दम
084c तेनेयं पृथिवी पूर्वं वैन्येन परिरक्षिता
085a तदेतदार्षं माद्रेय प्रमाणं कर्तुमर्हसि
085c असेश्च पूजा कर्तव्या सदा युद्धविशारदैः
086a इत्येष प्रथमः कल्पो व्याख्यातस्ते सुविस्तरः
086c असेरुत्पत्तिसंसर्गो यथावद्भरतर्षभ
087a सर्वथैतदिह श्रुत्वा खड्गसाधनमुत्तमम्
087c लभते पुरुषः कीर्तिं प्रेत्य चानन्त्यमश्नुते

