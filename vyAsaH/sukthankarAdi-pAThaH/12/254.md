भीष्म उवाच	001    
इत्युक्तः स तदा तेन तुलाधारेण धीमता	001a  
प्रोवाच वचनं धीमाञ्जाजलिर्जपतां वरः	001c  
विक्रीणानः सर्वरसान्सर्वगन्धांश्च वाणिज	002a  
वनस्पतीनोषधीश्च तेषां मूलफलानि च	002c  
अध्यगा नैष्ठिकीं बुद्धिं कुतस्त्वामिदमागतम्	003a  
एतदाचक्ष्व मे सर्वं निखिलेन महामते	003c  
एवमुक्तस्तुलाधारो ब्राह्मणेन यशस्विना	004a  
उवाच धर्मसूक्ष्माणि वैश्यो धर्मार्थतत्त्ववित्	004c  
जाजलिं कष्टतपसं ज्ञानतृप्तस्तदा नृप	004e  
वेदाहं जाजले धर्मं सरहस्यं सनातनम्	005a  
सर्वभूतहितं मैत्रं पुराणं यं जना विदुः	005c  
अद्रोहेणैव भूतानामल्पद्रोहेण वा पुनः	006a  
या वृत्तिः स परो धर्मस्तेन जीवामि जाजले	006c  
परिच्छिन्नैः काष्ठतृणैर्मयेदं शरणं कृतम्	007a  
अलक्तं पद्मकं तुङ्गं गन्धांश्चोच्चावचांस्तथा	007c  
रसांश्च तांस्तान्विप्रर्षे मद्यवर्जानहं बहून्	008a  
क्रीत्वा वै प्रतिविक्रीणे परहस्तादमायया	008c  
सर्वेषां यः सुहृन्नित्यं सर्वेषां च हिते रतः	009a  
कर्मणा मनसा वाचा स धर्मं वेद जाजले	009c  
नाहं परेषां कर्माणि प्रशंसामि शपामि वा	010a  
आकाशस्येव विप्रर्षे पश्यल्ँलोकस्य चित्रताम्	010c  
नानुरुध्ये विरुध्ये वा न द्वेष्मि न च कामये	011a  
समोऽस्मि सर्वभूतेषु पश्य मे जाजले व्रतम्	011c  
इष्टानिष्टविमुक्तस्य प्रीतिरागबहिष्कृतः	012a  
तुला मे सर्वभूतेषु समा तिष्ठति जाजले	012c  
इति मां त्वं विजानीहि सर्वलोकस्य जाजले	013a  
समं मतिमतां श्रेष्ठ समलोष्टाश्मकाञ्चनम्	013c  
यथान्धबधिरोन्मत्ता उच्छ्वासपरमाः सदा	014a  
देवैरपिहितद्वाराः सोपमा पश्यतो मम	014c  
यथा वृद्धातुरकृशा निःस्पृहा विषयान्प्रति	015a  
तथार्थकामभोगेषु ममापि विगता स्पृहा	015c  
यदा चायं न बिभेति यदा चास्मान्न बिभ्यति	016a  
यदा नेच्छति न द्वेष्टि तदा सिध्यति वै द्विजः	016c  
यदा न कुरुते भावं सर्वभूतेषु पापकम्	017a  
कर्मणा मनसा वाचा ब्रह्म सम्पद्यते तदा	017c  
न भूतो न भविष्यश्च न च धर्मोऽस्ति कश्चन	018a  
योऽभयः सर्वभूतानां स प्राप्नोत्यभयं पदम्	018c  
यस्मादुद्विजते लोकः सर्वो मृत्युमुखादिव	019a  
वाक्क्रूराद्दण्डपारुष्यात्स प्राप्नोति महद्भयम्	019c  
यथावद्वर्तमानानां वृद्धानां पुत्रपौत्रिणाम्	020a  
अनुवर्तामहे वृत्तमहिंस्राणां महात्मनाम्	020c  
प्रनष्टः शाश्वतो धर्मः सदाचारेण मोहितः	021a  
तेन वैद्यस्तपस्वी वा बलवान्वा विमोह्यते	021c  
आचाराज्जाजले प्राज्ञः क्षिप्रं धर्ममवाप्नुयात्	022a  
एवं यः साधुभिर्दान्तश्चरेदद्रोहचेतसा	022c  
नद्यां यथा चेह काष्ठमुह्यमानं यदृच्छया	023a  
यदृच्छयैव काष्ठेन सन्धिं गच्छेत केनचित्	023c  
तत्रापराणि दारूणि संसृज्यन्ते ततस्ततः	024a  
तृणकाष्ठकरीषाणि कदा चिन्नसमीक्षया	024c  
एवमेवायमाचारः प्रादुर्भूतो यतस्ततः	024e  
यस्मान्नोद्विजते भूतं जातु किञ्चित्कथञ्चन	025a  
अभयं सर्वभूतेभ्यः स प्राप्नोति सदा मुने	025c  
यस्मादुद्विजते विद्वन्सर्वलोको वृकादिव	026a  
क्रोशतस्तीरमासाद्य यथा सर्वे जलेचराः	026c  
सहायवान्द्रव्यवान्यः सुभगोऽन्योऽपरस्तथा	027a  
ततस्तानेव कवयः शास्त्रेषु प्रवदन्त्युत	027c  
कीर्त्यर्थमल्पहृल्लेखाः पटवः कृत्स्ननिर्णयाः	027e  
तपोभिर्यज्ञदानैश्च वाक्यैः प्रज्ञाश्रितैस्तथा	028a  
प्राप्नोत्यभयदानस्य यद्यत्फलमिहाश्नुते	028c  
लोके यः सर्वभूतेभ्यो ददात्यभयदक्षिणाम्	029a  
स सर्वयज्ञैरीजानः प्राप्नोत्यभयदक्षिणाम्	029c  
न भूतानामहिंसाया ज्यायान्धर्मोऽस्ति कश्चन	029e  
यस्मान्नोद्विजते भूतं जातु किञ्चित्कथञ्चन	030a  
सोऽभयं सर्वभूतेभ्यः सम्प्राप्नोति महामुने	030c  
यस्मादुद्विजते लोकः सर्पाद्वेश्मगतादिव	031a  
न स धर्ममवाप्नोति इह लोके परत्र च	031c  
सर्वभूतात्मभूतस्य सम्यग्भूतानि पश्यतः	032a  
देवापि मार्गे मुह्यन्ति अपदस्य पदैषिणः	032c  
दानं भूताभयस्याहुः सर्वदानेभ्य उत्तमम्	033a  
ब्रवीमि ते सत्यमिदं श्रद्दधस्व च जाजले	033c  
स एव सुभगो भूत्वा पुनर्भवति दुर्भगः	034a  
व्यापत्तिं कर्मणां दृष्ट्वा जुगुप्सन्ति जनाः सदा	034c  
अकारणो हि नेहास्ति धर्मः सूक्ष्मोऽपि जाजले	035a  
भूतभव्यार्थमेवेह धर्मप्रवचनं कृतम्	035c  
सूक्ष्मत्वान्न स विज्ञातुं शक्यते बहुनिह्नवः	036a  
उपलभ्यान्तरा चान्यानाचारानवबुध्यते	036c  
ये च छिन्दन्ति वृषणान्ये च भिन्दन्ति नस्तकान्	037a  
वहन्ति महतो भारान्बध्नन्ति दमयन्ति च	037c  
हत्वा सत्त्वानि खादन्ति तान्कथं न विगर्हसे	038a  
मानुषा मानुषानेव दासभोगेन भुञ्जते	038c  
वधबन्धविरोधेन कारयन्ति दिवानिशम्	039a  
आत्मना चापि जानासि यद्दुःखं वधताडने	039c  
पञ्चेन्द्रियेषु भूतेषु सर्वं वसति दैवतम्	040a  
आदित्यश्चन्द्रमा वायुर्ब्रह्मा प्राणः क्रतुर्यमः	040c  
तानि जीवानि विक्रीय का मृतेषु विचारणा	041a  
का तैले का घृते ब्रह्मन्मधुन्यप्स्वौषधेषु वा	041c  
अदंशमशके देशे सुखं संवर्धितान्पशून्	042a  
तांश्च मातुः प्रियाञ्जानन्नाक्रम्य बहुधा नराः	042c  
बहुदंशकुशान्देशान्नयन्ति बहुकर्दमान्	042e  
वाहसम्पीडिता धुर्याः सीदन्त्यविधिनापरे	043a  
न मन्ये भ्रूणहत्यापि विशिष्टा तेन कर्मणा	043c  
कृषिं साध्विति मन्यन्ते सा च वृत्तिः सुदारुणा	044a  
भूमिं भूमिशयांश्चैव हन्ति काष्ठमयोमुखम्	044c  
तथैवानडुहो युक्तान्समवेक्षस्व जाजले	044e  
अघ्न्या इति गवां नाम क एनान्हन्तुमर्हति	045a  
महच्चकाराकुशलं पृषध्रो गालभन्निव	045c  
ऋषयो यतयो ह्येतन्नहुषे प्रत्यवेदयन्	046a  
गां मातरं चाप्यवधीर्वृषभं च प्रजापतिम्	046c  
अकार्यं नहुषाकार्षीर्लप्स्यामस्त्वत्कृते भयम्	046e  
शतं चैकं च रोगाणां सर्वभूतेष्वपातयन्	047a  
ऋषयस्ते महाभागाः प्रजास्वेव हि जाजले	047c  
भ्रूणहं नहुषं त्वाहुर्न ते होष्यामहे हविः	047e  
इत्युक्त्वा ते महात्मानः सर्वे तत्त्वार्थदर्शिनः	048a  
ऋषयो यतयः शान्तास्तरसा प्रत्यवेदयन्	048c  
ईदृशानशिवान्घोरानाचारानिह जाजले	049a  
केवलाचरितत्वात्तु निपुणान्नावबुध्यसे	049c  
कारणाद्धर्ममन्विच्छेन्न लोकचरितं चरेत्	050a  
यो हन्याद्यश्च मां स्तौति तत्रापि शृणु जाजले	050c  
समौ तावपि मे स्यातां न हि मे स्तः प्रियाप्रिये	051a  
एतदीदृशकं धर्मं प्रशंसन्ति मनीषिणः	051c  
उपपत्त्या हि सम्पन्नो यतिभिश्चैव सेव्यते	052a  
सततं धर्मशीलैश्च नैपुण्येनोपलक्षितः	052c  

