धृतराष्ट्रः  
यदिदं धर्मगहनं बुद्ध्या समनुबुध्यते  
एतद्विस्तरतस्सर्वं बुद्धिमार्गं प्रशंस मे  
विदुरः  
अत्र ते वर्तयिष्यामि नमस्कृत्वा स्वयम्भुवे  
यथा संसारगहनं वदन्ति परमर्षयः  
कश्चिन्महति संसारे वर्तमानो द्विजः किल |  
वनं दुर्गमनुप्राप्तो महत् क्रव्यादसङ्कुलम्  
सिंहव्याघ्रगजाकारैरतिघोरमहाशनैः  
समन्तात्सम्परिक्षिप्तं यस्माद्द्रष्टुर्महद्भयम् ||  
तदस्य दृष्ट्वा हृदयमुद्वेगमगमत्परम् |  
अत्युच्छ्रयाश्च रोमाणां विक्रियाश्च भवन्ति वै ||  
स तद्वनं व्यतिसरन् नृप धावन्नितस्ततः |  
वीक्षमाणो दिशस्सर्वाश् शरणं क भवेदिति ||  
स तेषां छिद्रमन्विच्छन् प्रद्रुतो भयपीडितः  
न च निर्याति वै दूरं न च तैर्विप्रयुज्यते  
अथापश्यद्वनं गूढं समन्ताद्वागुरावृतम्  
बाहुभ्यां सम्परिष्वक्तस् स्त्रिया परमघोरया  
पञ्चशीर्षधरैर्नागैश् शैलैरिव समुन्नतैः  
नभःस्पृशैर्महावृक्षैः परिक्षिप्तं महावनम्  
वनमध्ये च तत्राभूदुदपानस्समावृतः  
वल्लीभिस्तृणनद्धाभिर्गूढाभिरभिसंवृतः  
पपात स द्विजस्तत्र निगूढे सलिलाशये  
विलग्नश्चाभवत्तस्मिल्ँलतासन्तानसङ्कुले  
पनसस्य यथा जातं वृन्तबद्धं महाफलम्  
स तथा लम्बते तत्र ऊर्ध्वपादो ह्यधश्शिराः  
तथा तत्रैव चायातो दन्ती दलितपर्वतः   
कूपपीनाहवेलायामपश्यत महागजम्  
षड्वक्त्रं कृष्णशबलं द्विषट्कपदचारिणम्  
क्रमेण परिसर्पन्तं वल्लीवृक्षसमावृतम्  
तस्य शाखाप्रशाखासु वृक्षशाखावलम्बिनः  
नानावर्णा मधुकरा घोररूपा भयावहाः |  
आसते मधु संवृत्य पूर्वमेव निकेतजाः ||  
भूयो भूयस्समीहन्ते मधूनि भरतर्षभ |  
स्वादूनि यानि भूतानां यैर्बालो न वितृप्यते ||  
तेषां मधूनां विविधा धारा प्रस्रवते सदा |  
तां लम्बमानस्स पुमान्धारां पिबति सर्वदा ||  
न चास्य तृष्णा विरता पिबमानस्य सङ्कटे |  
अभीप्सति च तां नित्यमतृप्तश्च पुनः पुनः ||  
न चास्य जीविते राजन्निर्वेदस्समजायत |  
तत्रैव च मनुष्यस्य जीविताशा प्रतिष्ठिता ||  
कृष्णाश्श्वेताश्च तं वृक्षं निकृन्तन्ति स्म मूषिकाः |  
व्यालैश्च तद्वनं दुर्गं स्त्रिया च परमोग्रिया ||  
कूपाधस्ताच्च नागेन पीनाहे कुञ्जरेण च |  
वृक्षप्रपाताच्च भयं मूषिकेभ्यश्च पञ्चमम् ||  
मधुलोभान्मधुकरैः षष्ठमाहुर्महद्भयम् |  
एवं संवसते तत्र क्षिप्तस्संसारसागरे  
न चैव जीविताशायां निर्वेदमुपगच्छति  
