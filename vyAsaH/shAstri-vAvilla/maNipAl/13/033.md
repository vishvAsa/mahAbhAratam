युधिष्ठिरः-  
के सम्पूज्यास्त्रिलोकेऽस्मिन्मानवा भरतर्षभ  
विस्तरेण तदाचक्ष्व न हि तृप्यामि कथ्यताम्  
भीष्मः-  
अत्राप्युदाहरन्तीममितिहासं पुरातनम्  
नारदस्य च संवादं वासुदेवस्य चोभि भो  
नारदं प्राञ्जलिं दृष्ट्वा पूजया च द्विजर्षभम्  
केशवः परिपप्रच्छ भगवन्कान्नमस्यमि  
बहुमानः परः केषु भवतो यान्नमस्यसि  
शक्यं चेच्छ्रोतुमिच्छामि ब्रूहि तद्धर्मवित्तम  
नारदः-  
शृणु गोविन्द यानेतान्पूजयाम्यरिमर्दन  
त्वत्तोऽन्यः कः पुमाल्ँलोके श्रोतुमेतदिहार्हति  
वरुणं वायुमादित्यं पर्जन्यं जातवेदसम्  
स्थाणुं स्कन्दं महालक्ष्मीं विष्णुं ब्रह्माणमेव च  
वाचस्पतिं चन्द्रमसमपः पृथ्वीं तथैव च  
सततं ये नमस्यन्ति तान्नमस्याम्यहं विभो  
तपोधनान्वेदविदो नित्यं वेदपरायणान्  
महार्हान्वृष्णिशार्दूल सदा सम्पूजयाम्यहम्  
अभुक्त्वा देवकार्याणि ये कुर्वन्त्यविकत्थनाः  
सन्तुष्ट्याऽथ समायुक्तास्तान्नमस्याम्यहं विभो  
सम्यग्ददति ये चेष्टान्क्षान्तान्दान्तान्जितेन्द्रियाः  
सत्यं धर्मं क्षितिं गां च तान्नमस्यामि यादव  
ये वै तपसि वर्तन्ते वने मूलफलाशनाः  
असञ्चयाः क्रियावन्तस्तान्नमस्याम्यहं विभो  
ये भृत्यभरणे सक्तास्सततं चातिथिव्रताः  
भुञ्जते देवशेषाणि तान्नमस्यामि यादव  
ये वेदं प्राप्य दुर्धर्षं युवानो ब्रह्मवादिनः  
याजनाध्यापनैर्युक्ता नित्यं तान्पूजयाम्यहम्  
प्रसन्नहृदया ये च ब्रह्मण्यास्सत्यसङ्गराः  
वोढारो हव्यकव्यानां तान्नमस्यामि यादव  
भैक्षमेव सदाऽश्नान्ति सदा गुरुकुलालयाः  
निस्सुखा निर्धना ये च तान्नमस्यामि यादव  
निर्ममा निष्प्रतिद्वन्द्वा निष्ठिता निष्प्रयोजनाः  
अहिंसानिरता ये च तान्नमस्याम्यहं सदा  
देवतातिथिपूजायां प्रसक्ता गृहमेधिनः  
कपोतवृत्तयो नित्यं तान्नमस्याम्यहं सदा  
अवन्ध्यकाला येऽलुब्धास्त्रिवर्गे साधनेषु वा  
विशिष्टाचारयुक्ताश्च सन्ततं च नमामि तान्  
अब्भक्षा वायुभक्षाश्चक सुधाभक्षाश्च ये सदा  
व्रतैश्च विविधैर्युक्तास्तान्नमस्याम्यहं सदा  
अब्योनीनग्नियोनींश्च ब्रह्मयोनींस्तथैव च  
सर्वभूतात्मयोनींश्च तान्नमस्याम्यहं सदा  
नित्यमेतान्नमस्यामि कृष्ण लोककरानृषीन्  
लोकज्येष्ठाञ्ज्ञाननिष्ठांस्तस्मात्ताल्ँलोकभास्वरान्  
तस्मात्त्वमपि वार्ष्णेय द्विजान्पूजय नित्यदा  
पूजिताः पूजनार्हा हि सुखं दास्यन्ति तेऽनघ  
अस्मिल्ँलोके सदा ह्येते परत्र च सुखप्रदाः  
त एते वन्द्यमाना वै प्रदास्यन्ति सुखं तव  
ये सर्वातिथयो नित्यं गोषु च ब्राह्मणेषु च  
नित्यं जप्येषु निरता दुर्गाण्यतितरन्त्यपि  
तथैव विप्रप्रवरान्नमस्कृत्य यतव्रतान्  
भवन्ति ये दानरता दुर्गाण्यतितरन्ति ते  
प्राप्तास्सोमाहुतीश्चैव दुर्गाण्यतितरन्ति ते  
मातापित्रोर्गुरुषु च सम्यग्वर्तन्ति ये सदा  
यथा त्वं वृष्णिशार्दूलेत्युक्त्वैव विरराम ह  
तस्मात्त्वमपि कौन्तेय पितृदेवद्विजातिथीन्  
सम्यक्पूजय नित्यं हि गतिमिष्टामवाप्स्यसि  
