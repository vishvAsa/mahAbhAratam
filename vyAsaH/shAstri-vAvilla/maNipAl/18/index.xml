<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१८ on महाभारते विश्वासटिप्पन्यः</title>
    <link>https://vishvAsa.github.io/mahAbhAratam/vyAsaH/shAstri-vAvilla/maNipAl/18/</link>
    <description>Recent content in &#43;१८ on महाभारते विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/mahAbhAratam/vyAsaH/shAstri-vAvilla/maNipAl/18/index.xml" rel="self" type="application/rss+xml" />
    <item>
      <title></title>
      <link>https://vishvAsa.github.io/mahAbhAratam/vyAsaH/shAstri-vAvilla/maNipAl/18/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/shAstri-vAvilla/maNipAl/18/001/</guid>
      <description>&lt;p&gt;जनमेजयः-&lt;br&gt;&#xA;स्वर्गं त्रिविष्टपं प्राप्य मम पूर्वपितामहाः&lt;br&gt;&#xA;पाण्डवा धार्तराष्ट्राश्च कानि स्थानानि भेजिरे&lt;br&gt;&#xA;एतदिच्छाम्यहं श्रोतुं सर्वविद्धीति मे मतिः&lt;br&gt;&#xA;महर्षिणाऽभ्यनुज्ञातो व्यासेनामितकर्मणा&lt;br&gt;&#xA;वैशम्पायनः-&lt;br&gt;&#xA;स्वर्गं त्रिविष्टपं प्राप्य तव पूर्वपितामहाः&lt;br&gt;&#xA;युधिष्ठिरप्रभृतयो यदकुर्वन्त तच्छृणु&lt;br&gt;&#xA;स्वर्गं त्रिविष्टपं प्राप्य धर्मराजो युधिष्ठिरः&lt;br&gt;&#xA;दुर्योधनं श्रिया युक्तं ददर्शासीनमासने&lt;br&gt;&#xA;भ्राजमानं महावीर्यं वीरलक्ष्म्याऽभिसंवृतम्&lt;br&gt;&#xA;देवैर्भ्राजिष्णुभिस्साध्यैः सहितं पुण्यकर्मभिः&lt;br&gt;&#xA;ततो युधिष्ठिरो राजा दुर्योधनममर्षितः&lt;br&gt;&#xA;सहसा सन्निवृत्तोऽभूद्दृष्ट्वा दुर्योधनश्रियम्&lt;br&gt;&#xA;ब्रुवन्नुच्चैर्वचस्तान्वै नाहं दुर्योधनेन वै&lt;br&gt;&#xA;सहितः कामयेयं वै लुब्धेनादीर्घदर्शिना&lt;br&gt;&#xA;यत्कृते पृथिवी सर्वा सुहृदो बान्धवास्तथा&lt;br&gt;&#xA;हतास्माभिः प्रसह्याजौ क्लिष्टैः पूर्वं महावने&lt;br&gt;&#xA;द्रौपदी च सभामध्ये पाञ्चाली धर्मचारिणी&lt;br&gt;&#xA;परिक्लिष्टाऽनवद्याङ्गी गुरुमध्ये तपस्विनी&lt;br&gt;&#xA;स्वस्ति देवा न मे कामस्सुयोधनमुदीक्षितुम्&lt;br&gt;&#xA;तत्राहं गन्तुमिच्छामि यत्र ते भ्रातरो मम&lt;br&gt;&#xA;मैवमित्यब्रवीत्तं तु नारदः प्रहसन्निव&lt;br&gt;&#xA;नारदः -&lt;br&gt;&#xA;स्वर्गे निवासो राजेन्द्र विरुद्धं चापि नश्यति&lt;br&gt;&#xA;युधिष्ठिर महाबाहो मैवं वोचः कथञ्चन&lt;br&gt;&#xA;दुर्योधनं प्रति नृपं शृणु राजन्वचो मम&lt;br&gt;&#xA;एष दुर्योधनो राजा पूज्यते त्रिदशैस्सह&lt;br&gt;&#xA;सद्भिश्च राजप्रवरैर्य इमे स्वर्गवासिनः&lt;br&gt;&#xA;वीरलोकगतिं प्राप्तो युद्धे हुत्वाऽऽत्मनस्तनुम्&lt;br&gt;&#xA;यूयं सर्वे सुरसमा तदेवानेन हिंसिताः&lt;br&gt;&#xA;स एष क्षत्रधर्मेण स्थानमेतदवाप्तवान्&lt;br&gt;&#xA;भये महति योऽभीतो बभूव पृथिवीपतिः&lt;br&gt;&#xA;नैतन्मनसि कर्तव्यं पुत्र यद्द्यूतकारितम्&lt;br&gt;&#xA;द्रौपद्यास्तु परिक्लेशं न चिन्तयितुमर्हसि&lt;br&gt;&#xA;ये चान्येऽपि परिक्लेशा युष्माकं द्यूतकारिताः&lt;br&gt;&#xA;सङ्ग्रामेष्वथवाऽन्यत्र न तान्संस्मर्तुमर्हसि&lt;br&gt;&#xA;स्वर्गं गच्छ यथान्यायं राज्ञा दुर्योधनेन वै&lt;br&gt;&#xA;स्वर्गोऽयं नात्र वैराणि भवन्ति मनुजाधिप&lt;br&gt;&#xA;वैशम्पायनः-&lt;br&gt;&#xA;नारदेनैवमुक्तस्तु कुरुराजो युधिष्ठिरः&lt;br&gt;&#xA;भ्रातॄन्पप्रच्छ मेधावी वाक्यं चेदमुवाच ह&lt;br&gt;&#xA;युधिष्ठिरः-&lt;br&gt;&#xA;यदि दुर्योधनस्यैते वीरलोकास्सनातनाः&lt;br&gt;&#xA;अधर्मज्ञस्य पापस्य पृथिवीसुहृदां द्रुहः&lt;br&gt;&#xA;यत्कृते पृथिवी नष्टा सहया सरथद्विपा&lt;br&gt;&#xA;वयं च मन्युभिर्दग्धा वैरं प्रतिजिहीर्षवः&lt;br&gt;&#xA;ये ते वीरा महात्मानो भ्रातरो मे महाव्रताः&lt;br&gt;&#xA;सत्यप्रतिज्ञा लोकस्य शूरा वै सत्यवादिनः&lt;br&gt;&#xA;तेषामिदानीं ये लोका द्रष्टुमिच्छामि तानहम्&lt;br&gt;&#xA;कर्णं चैव महात्मानं कौन्तेयं सत्यसङ्गरम्&lt;br&gt;&#xA;धृष्टद्युम्नं सात्यकिं च धृष्टद्युम्नस्य चात्मजान्&lt;br&gt;&#xA;ये च शस्त्रैर्वधं प्राप्ताः क्षत्रधर्मेण पार्थिवाः&lt;br&gt;&#xA;क्व नु ते पार्थिवान्ब्रह्मन्नेतान्पश्यामि नारद&lt;br&gt;&#xA;विराटं द्रुपदं चैव धृष्टकेतुमुखांश्च तान्&lt;br&gt;&#xA;शिखण्डिनं च पाञ्चाल्यं द्रौपदेयांश्च सर्वशः&lt;br&gt;&#xA;अभिमन्युं च दुर्धर्षं द्रष्टुमिच्छामि नारद&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/shAstri-vAvilla/maNipAl/18/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/shAstri-vAvilla/maNipAl/18/002/</guid>
      <description>&lt;p&gt;युधिष्ठिरः-&lt;br&gt;&#xA;नेह पश्यामि विबुधा राधेयममितौजसम्&lt;br&gt;&#xA;भ्रातरौ च महात्मानौ युधामन्यूत्तमौजसौ&lt;br&gt;&#xA;जुहुवुर्ये शरीराणि रणवह्नौ महारथाः&lt;br&gt;&#xA;राजानो राजपुत्राश्च ये मदर्थे हता रणे&lt;br&gt;&#xA;क्व ते महारथास्सर्वे शार्दूलसमविक्रमाः&lt;br&gt;&#xA;तैरप्ययं जितो लोकः कच्चित्पुरुषसत्तमैः&lt;br&gt;&#xA;यदि लोकानिमान्प्राप्तास्ते च सर्वे महारथाः&lt;br&gt;&#xA;स्थितं वित्त हि मां देवास्सहितं तैर्महात्मभिः&lt;br&gt;&#xA;कच्चिन्न तैरवाप्तोऽयं नृपैर्लोकोऽक्षयश्शुभः&lt;br&gt;&#xA;न तैरहं विना वत्स्ये बन्धुभिर्भ्रातृभिस्तथा&lt;br&gt;&#xA;मातुर्मे वचनं श्रुत्वा तदा सलिलकर्मणि&lt;br&gt;&#xA;कर्णस्य क्रियतां तोयमिति तप्यामि तेन वै&lt;br&gt;&#xA;इदं च परितप्यामि पुनः पुनरहं सुराः&lt;br&gt;&#xA;यन्मातुस्सदृशौ पादौ तस्याहममितौजसः&lt;br&gt;&#xA;दृष्ट्वैव तं नानुगतः कर्णं परबलार्दनम्&lt;br&gt;&#xA;न ह्यस्मान्कर्णसहिताञ्जयेच्छक्रोऽपि संयुगे&lt;br&gt;&#xA;तमहं यत्रतत्रस्थं द्रष्टुमिच्छामि सूर्यजम्&lt;br&gt;&#xA;अविज्ञानान्मया योऽसौ घातितस्सव्यसाचिना&lt;br&gt;&#xA;भीमं च भीमविक्रान्तं प्राणेभ्योऽपि प्रियं मम&lt;br&gt;&#xA;अर्जुनं चेन्द्रसङ्काशं यमौ चापि महाबलौ&lt;br&gt;&#xA;द्रष्टुमिच्छामि तां चापि पाञ्चालीं धर्मचारिणीम्&lt;br&gt;&#xA;न चेह स्थातुमिच्छामि सत्यमेतद्ब्रवीमि वः&lt;br&gt;&#xA;किं मे भ्रातृविहीनस्य स्वर्गेण सुरसत्तमाः&lt;br&gt;&#xA;यत्र ते स मतस्स्वर्गो नायं स्वर्गो मतो मम&lt;br&gt;&#xA;देवाः-&lt;br&gt;&#xA;यदि तत्र तव श्रद्धा गम्यतां तत्र मा चिरम्&lt;br&gt;&#xA;प्रिये हि तव वर्तामो देवराजस्य शासनात्&lt;br&gt;&#xA;वैशम्पायनः-&lt;br&gt;&#xA;इत्युक्त्वा ते ततो देवा देवदूतमथाब्रुवन्&lt;br&gt;&#xA;युधिष्ठिरस्य सुहृदो दर्शयेति परन्तप&lt;br&gt;&#xA;ततः कुन्तीसुतो राजा देवदूतश्च जग्मतुः&lt;br&gt;&#xA;सहितौ राजशार्दूल यत्र ते पुरुषर्षभाः&lt;br&gt;&#xA;अग्रतो देवदूतश्च ययौ राजा च पृष्ठतः&lt;br&gt;&#xA;पन्थानमशुभं दुर्गं सेवितं पापकर्मभिः&lt;br&gt;&#xA;तमसा संवृतं घोरं केशशैवलशाद्वलम्&lt;br&gt;&#xA;पृक्तं पापकृतां गन्धैर्मांसशोणितकर्दमम्&lt;br&gt;&#xA;दंशोत्थानं सझिल्लीकं मक्षिकामशकान्वितम्&lt;br&gt;&#xA;इतश्चेतश्च कुणपैस्समन्तात्परिवारितम्&lt;br&gt;&#xA;अस्थिकेशसमाकीर्णं कृमिकीटसमाकुलम्&lt;br&gt;&#xA;ज्वलनेन प्रदीप्तेन समन्तात्परिवारितम्&lt;br&gt;&#xA;अयोमुखैश्च काकोलैः गृध्रैश्चैव समन्वितम्&lt;br&gt;&#xA;सूचीमुखैस्तथा प्रेतैर्विन्ध्यशैलोपमैर्वृतम्&lt;br&gt;&#xA;मेदोरुधिरसम्पृक्तैर्भिन्नजानूरबाहुभिः&lt;br&gt;&#xA;निकृत्तोदरपादैश्च तत्र तत्र प्रवेशितैः&lt;br&gt;&#xA;स तं कुणपदुर्गन्धमशिवं रोमहर्षणम्&lt;br&gt;&#xA;जगाम राजा धर्मात्मा मध्येन बहु चिन्तयन्&lt;br&gt;&#xA;सुदुर्गमाम् वैतरणीं पापपूर्णां ददर्श ह&lt;br&gt;&#xA;असिपत्रवनं चैव निशितं क्षुरसंवृतम्&lt;br&gt;&#xA;करम्भवालुकास्तप्ताः पृथुळाश्च शिलाः पृथक्&lt;br&gt;&#xA;लोहकुम्भीश्च तैलस्य क्वाथ्यमानास्समन्ततः&lt;br&gt;&#xA;कूटशाल्मलिनं चैव दुस्पर्शं तीक्ष्णकण्टकम्&lt;br&gt;&#xA;ददर्श चान्याः कौन्तेयो यातनाः पापकर्मिणाम्&lt;br&gt;&#xA;स तं दुर्गन्धमालक्ष्य पुरुषं तमुवाच ह&lt;br&gt;&#xA;युधिष्ठिरः-&lt;br&gt;&#xA;कियदध्वानमस्माभिर्गन्तव्यमिदमीदृशम्&lt;br&gt;&#xA;क्व च ते भ्रातरो मह्यं तन्ममाख्यातुमर्हसि&lt;br&gt;&#xA;देशोऽयं कश्च देवानामेतदिच्छामि वेदितुम्&lt;br&gt;&#xA;वैशम्पायनः-&lt;br&gt;&#xA;स तं निववृते श्रुत्वा धर्मराजस्य भाषितम्&lt;br&gt;&#xA;देवदूतोऽब्रवीच्चैनमेतावद्गमनं तव&lt;br&gt;&#xA;निवर्तितव्यो हि मया तथाऽसम्युक्तो दिवौकसैः&lt;br&gt;&#xA;यदि श्रान्तोऽसि राजेन्द्र त्वमथागन्तुमर्हसि&lt;br&gt;&#xA;युधिष्ठिरस्तु निर्विण्णस्तेन गन्धेन मूर्छितः&lt;br&gt;&#xA;निवर्तने धृतमनाः पर्यवर्तत भारत&lt;br&gt;&#xA;स सन्निवृत्तो धर्मात्मा दुःखशोकसमन्वितः&lt;br&gt;&#xA;शुश्राव तत्र वदतां दीना वाचः समन्ततः&lt;br&gt;&#xA;वाचः-&lt;br&gt;&#xA;भो भो धर्मज राजर्षे पुण्याभिजन पाण्डव&lt;br&gt;&#xA;अनुग्रहार्थमस्माकं तिष्ठ तावन्मुहूर्तकम्&lt;br&gt;&#xA;आयाति त्वयि दुर्धर्ष वाति पुण्यस्समीरणः&lt;br&gt;&#xA;तव गन्धानुगस्तात तेनास्मान्सुखमागतम्&lt;br&gt;&#xA;ते वयं पार्थ दीर्घस्य कालस्य पुरुषर्षभ&lt;br&gt;&#xA;सुखमासादयिष्यामस्त्वां दृष्ट्वा राजसत्तम&lt;br&gt;&#xA;सन्तिष्ठस्व महाबाहो मुहूर्तमिह भारत&lt;br&gt;&#xA;त्वयि तिष्ठति कौरव्य यातनास्मान्न बाधते&lt;br&gt;&#xA;वैशम्पायनः-&lt;br&gt;&#xA;एवं बहुविधा वाचः कृपणा वेदनावताम्&lt;br&gt;&#xA;तस्मिन्देशे स शुश्राव समन्ताद्वदतां नृप&lt;br&gt;&#xA;तेषां तु वचनं श्रुत्वा दयावान्दीनभाषितम्&lt;br&gt;&#xA;अहो कृच्छ्रमिति प्राह तस्थौ स च युधिष्ठिरः&lt;br&gt;&#xA;स ता गिरः पुरस्ताद्वै श्रुतपूर्वाः पुनः पुनः&lt;br&gt;&#xA;ग्लानानां दुःखितानां च नाभ्यजानत पाण्डवः&lt;br&gt;&#xA;अबुध्यमानस्ता वाचो धर्मराजो युधिष्ठिरः&lt;br&gt;&#xA;उवाच के भवन्तो वै किमर्थं चेह तिष्ठथ&lt;br&gt;&#xA;इत्युक्तास्ते ततस्सर्वे समन्तादपि भाषिरे&lt;br&gt;&#xA;कर्णोऽहं भीमसेनोऽहमर्जुनोऽहमिति प्रभो&lt;br&gt;&#xA;नकुलस्सहदेवोऽहं धृष्टद्युम्नोऽहमित्युत&lt;br&gt;&#xA;द्रौपदी द्रौपदेयाश्च इत्येवं तत्र चुक्रुशुः&lt;br&gt;&#xA;ता वाचस्स तदा श्रुत्वा तथैव सदृशीर्नृप&lt;br&gt;&#xA;रोषाद्विममृशे राजा किं न्विदं दैवकारितम्&lt;br&gt;&#xA;किं नु तत्कलुषं कर्म कृतमेभिर्महात्मभिः&lt;br&gt;&#xA;कर्णश्च द्रौपदेयाश्च पाञ्चाली च सुमध्यमा&lt;br&gt;&#xA;त इमे पापगन्धेऽस्मिन्देशे सन्नास्सुदारुणे&lt;br&gt;&#xA;न हि जानामि सर्वेषां दुष्कृतं पुण्यकर्मणाम्&lt;br&gt;&#xA;किं कृत्वा धृतराष्ट्रस्य पुत्रो राजा सुयोधनः&lt;br&gt;&#xA;तथा श्रिया वृतः पापस्सह सर्वैस्सहानुगैः&lt;br&gt;&#xA;महेन्द्र इव लक्ष्मीवानास्ते परमपूजितः&lt;br&gt;&#xA;कस्येदानीं विकारोऽयं य इमे नरकं गताः&lt;br&gt;&#xA;सर्वे धर्मविदश्शूरास्सत्यागमपरायणाः&lt;br&gt;&#xA;क्षात्रधर्मपराः प्राज्ञा यज्वानस्सत्यसङ्गराः&lt;br&gt;&#xA;किं नु सुप्तोऽस्मि जागर्मि खेदयानश्च चिन्तये&lt;br&gt;&#xA;अहो चित्तविकारोऽयं स्याद्वा मे चित्तविभ्रमः&lt;br&gt;&#xA;एवं बहुविधं राजा विममर्श युधिष्ठिरः&lt;br&gt;&#xA;दुःखशोकसमाविष्टश्चिन्ताव्याकुलितेन्द्रियः&lt;br&gt;&#xA;क्रोधमाहारयच्चैव तीव्रं धर्मसुतो नृप&lt;br&gt;&#xA;देवांश्च गर्हयामास धर्मं चैव महामतिः&lt;br&gt;&#xA;स तीव्रशोकसन्तप्तो देवदूतमुवाच ह&lt;br&gt;&#xA;युधिष्ठिरः-&lt;br&gt;&#xA;गम्यतां भद्र येषां त्वं दूतस्तेषामुपान्तिकम्&lt;br&gt;&#xA;न ह्यहं तत्र यास्यामि स्थितोऽस्मीति निवेद्यताम्&lt;br&gt;&#xA;मत्संश्रयादिमे दूत सुखिनो भ्रातरो हि मे&lt;br&gt;&#xA;इत्युक्तस्स तदा दूतः पाण्डुपुत्रेण धीमता&lt;br&gt;&#xA;जगाम तत्र यत्रास्ते देवराजश्शतक्रतुः&lt;br&gt;&#xA;निवेदयामास च तद्धर्मराजचिकीर्षितम्&lt;br&gt;&#xA;यथोक्तं धर्मपुत्रेण सर्वमेव जनाधिप&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/shAstri-vAvilla/maNipAl/18/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/shAstri-vAvilla/maNipAl/18/003/</guid>
      <description>&lt;p&gt;वैशम्पायनः-&lt;br&gt;&#xA;स्थिते मुहूर्तं पार्थे तु धर्मराजे युधिष्ठिरे&lt;br&gt;&#xA;आजग्मुस्तत्र कौरव्य देवाः शक्रपुरोगमाः&lt;br&gt;&#xA;स्वयं विग्रहवान्धर्मो राजानं सम्परीक्ष्य तम्&lt;br&gt;&#xA;तत्राजगाम यत्रास्ते कुरुराजो युधिष्ठिरः&lt;br&gt;&#xA;तेषु भास्वरदेहेषु पुण्याभिजनकर्मसु&lt;br&gt;&#xA;समागतेषु देवेषु व्यगमत्तत्तमो नृप&lt;br&gt;&#xA;नादृश्यत तदा यत्र यातनाः पापकर्मिणाम्&lt;br&gt;&#xA;नदीं वैतरणीं चैव कूटशाल्मलिना सह&lt;br&gt;&#xA;लोहकुम्भीश्शिलाश्चैव मशकान्दंशकानपि&lt;br&gt;&#xA;विकृतानि शरीराणि यानि तत्र समन्ततः&lt;br&gt;&#xA;ददर्श राजा कौन्तेयस्तान्सर्वान्सुमहाप्रभान्&lt;br&gt;&#xA;तत्र वायुस्सुखस्पर्शः पुण्यगन्धवहश्शुचिः&lt;br&gt;&#xA;ववौ देवसमीपस्थश्शीतलो मृदुसम्मितः&lt;br&gt;&#xA;मरुद्भिस्सह शक्रेण वसवस्तु महाग्निना&lt;br&gt;&#xA;साध्या रुद्रास्तथाऽऽदित्या ये चान्येऽपि दिवौकसः&lt;br&gt;&#xA;सर्वे तत्र समाजग्मुस्सिद्धाश्च परमर्षयः&lt;br&gt;&#xA;यत्र राजा महातेजास्स्थितो धर्मसुतोऽभवत्&lt;br&gt;&#xA;ततश्शक्रस्सुरपतिश्श्रिया परमया युतः&lt;br&gt;&#xA;युधिष्ठिरमुवाचेदं सान्त्वपूर्वं हि मानयन्&lt;br&gt;&#xA;इन्द्रः-&lt;br&gt;&#xA;युधिष्ठिर महाबाहो प्रीता देवगणास्त्वया&lt;br&gt;&#xA;एह्येहि पुरुषव्याघ्र कृतमेतावता विभो&lt;br&gt;&#xA;सिद्धिः प्राप्ता त्वया राजल्ँलोकाश्चाप्यक्षयास्तव&lt;br&gt;&#xA;भ्रातॄणां सुहृदां चैव गतिर्नित्या सुपूजिता॥&lt;br&gt;&#xA;अवश्यं नरकस्तात द्रष्टव्यस्सर्वराजभिः&lt;br&gt;&#xA;न च मन्युस्त्वया कार्यश्शृणु चेदं वचः परम्&lt;br&gt;&#xA;शुभानामशुभानां च द्वौ राशी पुरुषर्षभ&lt;br&gt;&#xA;यः पूर्वं सुकृतं भुङ्क्ते पश्चान्निरयमेति सः&lt;br&gt;&#xA;पूर्वं निरयभाग्यश्च पश्चात्स्वर्गमुपैति सः&lt;br&gt;&#xA;भूयिष्ठपापकर्मा यस्स पूर्वं स्वर्गमश्नुते&lt;br&gt;&#xA;भूयिष्ठशुभकर्मा त्वमल्पं जिह्मं तवाच्युत&lt;br&gt;&#xA;तेन त्वमेवं गमितो मया श्रेयोर्थिना नृप&lt;br&gt;&#xA;व्याजेन हि त्वया द्रोण उपचीर्णस्सुतं प्रति&lt;br&gt;&#xA;व्याजेनैव ततो राजन्दर्शितं नरकं तव&lt;br&gt;&#xA;यथैव त्वं तथा भीमस्तथा पार्थो यमौ तथा&lt;br&gt;&#xA;तथैव द्रौपदी कृष्णा व्याजेन नरकं गताः&lt;br&gt;&#xA;आगच्छ नरशार्दूल मुक्तास्ते चापि किल्बिषात्&lt;br&gt;&#xA;स्वपक्ष्याश्चैव ये तुभ्यं पार्थिवा निहता रणे&lt;br&gt;&#xA;सर्वे स्वर्गमनुप्राप्तास्तान्पश्य च नरोत्तम&lt;br&gt;&#xA;कर्णश्चैव महेष्वासस्सर्वास्त्रविधुषां वरः&lt;br&gt;&#xA;स गतः परमां सिद्धिं यदर्थं परितप्यसे&lt;br&gt;&#xA;तं पश्य पुरुषव्याघ्रमादित्यतनयं विभो&lt;br&gt;&#xA;स्वस्थो भव महाबाहो जहि शोकं ततो नृप&lt;br&gt;&#xA;भ्रातॄन्पुत्रांस्तथा पश्य स्वपक्षांश्चैव पार्थिवान्&lt;br&gt;&#xA;स्वं स्वं स्थानमनुप्राप्तान्व्येतु ते मानसो ज्वरः&lt;br&gt;&#xA;अनुभूय पूर्वं त्वं कृच्छ्रमितः प्रभृति कौरव&lt;br&gt;&#xA;विहरस्व मया सार्धं गतशोको निरामयः&lt;br&gt;&#xA;कर्मणां तव पुण्यानां ज्ञानानां तपसां तथा&lt;br&gt;&#xA;दानानां च महाभाग फलं प्राप्नुहि पाण्डव&lt;br&gt;&#xA;अद्य त्वां देवगन्धर्वा दिव्याश्चाप्सरसो दिवि&lt;br&gt;&#xA;उपसेवन्तु कल्याण्यो विरजोऽम्बरभूषणाः&lt;br&gt;&#xA;राजसूयजिताल्ँलोकानश्वमेधाभिवर्धितान्&lt;br&gt;&#xA;प्राप्नुहि त्वं महाबाहो तपसश्च फलं महत्&lt;br&gt;&#xA;उपर्युपरि राज्ञां वै तव लोका युधिष्ठिर&lt;br&gt;&#xA;हरिश्चन्द्रसमः पार्थ येषु त्वं विचरिष्यसि&lt;br&gt;&#xA;मान्धाता यत्र राजर्षिर्यत्र राजा भगीरथः&lt;br&gt;&#xA;दौष्यन्तिर्भरतो यत्र तत्र त्वं विहरिष्यसि&lt;br&gt;&#xA;एषा पुण्या देवनदी पार्थ त्रैलोक्यपावनी&lt;br&gt;&#xA;आकाशगङ्गा राजेन्द्र तत्राप्लुत्य गमिष्यसि&lt;br&gt;&#xA;अत्र स्नातस्य भावस्ते मानुषो विगमिष्यति&lt;br&gt;&#xA;गतशोको निरायासो मुक्तवैरो भविष्यसि&lt;br&gt;&#xA;वैशम्पायनः-&lt;br&gt;&#xA;एवं ब्रुवति देवेन्द्रे कौरवेन्द्रं युधिष्ठिरम्&lt;br&gt;&#xA;धर्मो विग्रहवान्साक्षादुवाच सुतमात्मनः&lt;br&gt;&#xA;धर्मः-&lt;br&gt;&#xA;भो भो राजन्महाप्राज्ञ प्रीतोऽस्मि तव पुत्रक&lt;br&gt;&#xA;मद्भक्त्या सत्यवाक्यैश्च शमेन च दमेन च&lt;br&gt;&#xA;एषा तृतीया जिज्ञासा तव राजन्कृता मया&lt;br&gt;&#xA;न शक्यसे चालयितुं स्वभावात्पार्थ हेतुभिः&lt;br&gt;&#xA;अत्र स्नातस्य ते भावो मानुषोऽथ गमिष्यति&lt;br&gt;&#xA;गतशोको निरायासो मुक्तसङ्गो भविष्यति&lt;br&gt;&#xA;पूर्वं परीक्षितोऽसि त्वं प्रश्नाद्द्वैतवने मया&lt;br&gt;&#xA;अरणीसहितस्यार्थे तच्च निस्तीर्णवानसि&lt;br&gt;&#xA;सोदर्येषु विनष्टेषु द्रौपद्यां चैव भारत&lt;br&gt;&#xA;श्वरूपधारिणा पुत्र पुनस्त्वं मे परीक्षितः&lt;br&gt;&#xA;इदं तृतीयं भ्रातॄणामर्थे यत्स्थातुमिच्छसि&lt;br&gt;&#xA;विशुद्धोऽसि महाभाग सुखी विगतकल्मषः&lt;br&gt;&#xA;न च ते भ्रातरः पञ्च नरकार्हा विशाम्पते&lt;br&gt;&#xA;मायैषा देवराजेन महेन्द्रेण प्रयोजिता&lt;br&gt;&#xA;अवश्यं नरकं तात द्रष्टव्यं सर्वराजभिः&lt;br&gt;&#xA;ततस्त्वया प्राप्तमिदं मुहूर्तं दुःखमुत्तमम्&lt;br&gt;&#xA;न सव्यसाची भीमसेनो यमौ वा सुकुमारकौ&lt;br&gt;&#xA;कर्णो वा सत्यवाक्छूरो नरकार्हाश्चिरं न च&lt;br&gt;&#xA;वैशम्पायनः-&lt;br&gt;&#xA;न कृष्णा राजपुत्री सा नरकार्हा युधिष्ठिर&lt;br&gt;&#xA;एह्येहि भरतश्रेष्ठ पश्य चेमांस्त्रिलोकगान्&lt;br&gt;&#xA;एवमुक्तस्स राजर्षिस्तव पूर्वपितामहः&lt;br&gt;&#xA;जगाम सह धर्मेण सर्वैश्च त्रिदशालयैः&lt;br&gt;&#xA;गङ्गां देवनदीं पुण्यां पावनीमृषिसंस्कृताम्&lt;br&gt;&#xA;अवगाह्य तु तां राजा तनुं तत्याज मानुषीम्&lt;br&gt;&#xA;ततो दिव्यवपुर्भूत्वा धर्मराजो युधिष्ठिरः&lt;br&gt;&#xA;निर्वैरो गतसन्तापो जले तस्मिन्समाप्लुतः&lt;br&gt;&#xA;ततो ययौ वृतो देवैः कुरुराजो युधिष्ठिरः&lt;br&gt;&#xA;धर्मेण सहितो धीमान्स्तूयमानो महर्षिभिः&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/shAstri-vAvilla/maNipAl/18/004/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/shAstri-vAvilla/maNipAl/18/004/</guid>
      <description>&lt;p&gt;वैशम्पायनः-&lt;br&gt;&#xA;ततो युधिष्ठिरो राजा देवैस्सर्षिमरुद्गणैः&lt;br&gt;&#xA;पूज्यमानो ययौ तत्र यत्र ते कुरुपुङ्गवाः&lt;br&gt;&#xA;ददर्श तत्र गोविन्दं ब्राह्मेण वपुषान्वितम्&lt;br&gt;&#xA;तेनैव दृष्टपूर्वेण सादृश्येनैव पूजितम्&lt;br&gt;&#xA;दीप्यमानं स्ववपुषा दिव्यैर्वस्त्रैरुपस्थितम्&lt;br&gt;&#xA;चक्रप्रभृतिभिर्देवैर्दिव्यैः पुरुषविग्रहैः&lt;br&gt;&#xA;उपास्यमानं विष्णुं च फल्गुनं च सुवर्चसम्&lt;br&gt;&#xA;तथास्वरूपं कौन्तेयो ददर्श मधुसूदनम्&lt;br&gt;&#xA;तावुभौ पुरुषव्याघ्रौ समुद्वीक्ष्य युधिष्ठिरम्&lt;br&gt;&#xA;यथावत् प्रतिपेदात्ते पूजया देवपूजितौ&lt;br&gt;&#xA;अपरस्मिन्वरोद्देशे कर्णं शस्त्रभृतां वरम्&lt;br&gt;&#xA;द्वादशादित्यसहितं ददर्श कुरुनन्दनः&lt;br&gt;&#xA;अपरस्मिंस्ततो देशे मरुद्गणवृतं प्रभुम्&lt;br&gt;&#xA;भीमसेनमथापश्यत्तेनैव वपुषान्वितम्&lt;br&gt;&#xA;अश्विनोस्तु तथा स्थाने दीप्यमानौ स्वतेजसा&lt;br&gt;&#xA;नकुलं सहदेवं च ददर्श कुरुनन्दनः&lt;br&gt;&#xA;तथा ददर्श पाञ्चालीं कृष्णामुत्पलगन्धिनीम्&lt;br&gt;&#xA;वपुषा स्वर्गमाक्रम्य तिष्ठन्तीं सूर्यवर्चसम्&lt;br&gt;&#xA;तत्रैनां सहसा राजा स्प्रष्टुमैच्छद्युधिष्ठिरः&lt;br&gt;&#xA;ततोऽस्य भगवानिन्द्रः कथयामास देवराट्&lt;br&gt;&#xA;इन्द्रः-&lt;br&gt;&#xA;श्रीरेषा द्रौपदीरूपा त्वदर्थं मानुषीकृता&lt;br&gt;&#xA;लक्ष्मीर्देवी लोककान्ता पुण्यगन्धा युधिष्ठिर&lt;br&gt;&#xA;रत्यर्थं भवतां ह्येषा निर्मिता शूलपाणिना&lt;br&gt;&#xA;द्रुपदस्य कुले जाता भवद्भिश्चोपजीविता&lt;br&gt;&#xA;एते पञ्च महाभागा गन्धर्वाः पावकप्रभाः&lt;br&gt;&#xA;द्रौपद्यास्तनया राजन्युष्माकं चामितौजसः&lt;br&gt;&#xA;पश्य गन्धर्वराजानं धृतराष्ट्रं च पार्थिवम्&lt;br&gt;&#xA;एतदर्थं विजानीहि भ्रातरं पूर्वजं पितुः&lt;br&gt;&#xA;अयं ते पूर्वजो भ्राता कौन्तेयः पावकद्युतिः&lt;br&gt;&#xA;सूर्यपुत्रोऽग्रजश्श्रेष्ठो राधेय इति विश्रुतः&lt;br&gt;&#xA;आदित्यसहितो याति पश्यैनं पुरुषर्षभ&lt;br&gt;&#xA;साध्यानामपि देवानां वसूनां मरुतामपि&lt;br&gt;&#xA;गणेषु पश्य राजेन्द्र वासुदतवपदानुगान्&lt;br&gt;&#xA;सात्यकिप्रमुखान्वीरान्भोजांश्चैव महारथान्&lt;br&gt;&#xA;सोमेन सहितं पश्य सौभद्रमपराजितम्&lt;br&gt;&#xA;अभिमन्युं महेष्वासं निशाकरसमद्युतिम्&lt;br&gt;&#xA;एष पाण्डुर्महेष्वासः कुन्त्या माद्र्या च सङ्गतः&lt;br&gt;&#xA;विमानेन सदाभ्येति पिता तव ममान्तिकम्&lt;br&gt;&#xA;वसुभिस्सहितं पश्य भीष्मं शान्तनवं नृपम्&lt;br&gt;&#xA;द्रोणं बृहस्पतेः पार्श्वे गुरुपुत्रं निशामय&lt;br&gt;&#xA;एते चान्ये महीपाला योधास्तव च पाण्डव&lt;br&gt;&#xA;गन्धर्वसहिता यान्ति यक्षैः पुण्यजनैस्तथा&lt;br&gt;&#xA;गुह्यकानां गतिं चापि केचित्प्राप्ता नृसत्तम&lt;br&gt;&#xA;त्यक्त्वदेहा जितस्वर्गाः पुण्यवाग्बुद्धिसत्तमाः&lt;/p&gt;</description>
    </item>
    <item>
      <title></title>
      <link>https://vishvAsa.github.io/mahAbhAratam/vyAsaH/shAstri-vAvilla/maNipAl/18/005/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/mahAbhAratam/vyAsaH/shAstri-vAvilla/maNipAl/18/005/</guid>
      <description>&lt;p&gt;जनमेजयः-&lt;br&gt;&#xA;भीष्मद्रोणौ महात्मानौ धृतराष्ट्रश्च पार्थिवः&lt;br&gt;&#xA;विराटद्रुपदौ चोभौ शङ्खश्चैवोत्तरस्तथा&lt;br&gt;&#xA;धृष्टकेतुर्जयत्सेनो राजा चैव स सत्यजित्&lt;br&gt;&#xA;दुर्योधनश्च कर्णश्च शकुनिश्चैव सौबलः&lt;br&gt;&#xA;कर्णपुत्राश्च विक्रान्ता राजा चैव जयद्रथः&lt;br&gt;&#xA;घटोत्कचादयश्चैव ये चान्ये नानुकीर्तिताः&lt;br&gt;&#xA;एते वै कीर्तिता विप्र राजानो दीप्तमूर्तयः&lt;br&gt;&#xA;स्वर्गे कालं कियन्तं च तस्थुस्तच्चापि शंस मे&lt;br&gt;&#xA;आहोस्विच्छाश्वतं स्थानं तेषां तत्र द्विजोत्तम&lt;br&gt;&#xA;अन्ते वा कर्मणः कां ते गतिं प्राप्ता नरर्षभाः&lt;br&gt;&#xA;एतदिच्छाम्यहं श्रोतुं प्रोच्यमानं त्वया द्विज&lt;br&gt;&#xA;तपसा हि प्रदीप्तेन सर्वं त्वमनुपश्यसि&lt;br&gt;&#xA;सूतः-&lt;br&gt;&#xA;इत्युक्तस्स तु विप्रर्षिरनुज्ञातो महात्मना&lt;br&gt;&#xA;व्यासेन तस्य नृपतेराख्यातुमुपचक्रमे&lt;br&gt;&#xA;वैशम्पायनः-&lt;br&gt;&#xA;गन्तव्यं कर्मणामन्ते सर्वेषां मनुजाधिप&lt;br&gt;&#xA;शृणु गुह्यमिदं राजन्देवानां भरतर्षभ&lt;br&gt;&#xA;त्रैलोक्यदर्शी योगी च दिव्यचक्षुः प्रतापवान्&lt;br&gt;&#xA;मुनिः पुराणः कौरव्य पाराशर्यो महाव्रतः&lt;br&gt;&#xA;अगाधबुद्धिस्सर्वज्ञो गतिज्ञस्सर्वकर्मणाम्&lt;br&gt;&#xA;वसूनेव महातेजा भीष्मः प्राप महाद्युतिः&lt;br&gt;&#xA;अष्टावेव हि दृश्यन्ते वसवो भरतर्षभ&lt;br&gt;&#xA;बृहस्पतिं विवेशाथ द्रोणो ह्यङ्गिरसां वरम्&lt;br&gt;&#xA;कृतवर्मा च हार्दिक्यः प्रविवेश मरुद्गणान्&lt;br&gt;&#xA;सनत्कुमारं प्रद्युम्नः प्रविवेश यथागतम्&lt;br&gt;&#xA;धृतराष्ट्रो धनेशस्य लोकान्प्राप दुरासदान्&lt;br&gt;&#xA;धृतराष्ट्रेण सहिता गान्धारी च यशस्विनी&lt;br&gt;&#xA;पत्नीभ्यां सहितः पाण्डुर्महेन्द्रसदनं ययौ&lt;br&gt;&#xA;विराटद्रुपदौ चोभौ धृष्टकेतुश्च पार्थिवः&lt;br&gt;&#xA;निशठाक्रूरसाम्बाश्च भानुः कण्वो विदूरथः&lt;br&gt;&#xA;भूरिश्रवाश्शलश्चैव भूरिश्च पृथिवीपतिः&lt;br&gt;&#xA;उग्रसेनस्तथा राजा वसुदेवश्च वीर्यवान्&lt;br&gt;&#xA;उत्तरश्च सह भ्रात्रा शङ्खेन नरपुङ्गवः&lt;br&gt;&#xA;विश्वेषां देवतानां ते गणमाविविशुर्नृप&lt;br&gt;&#xA;यत्सुवर्चा इति ख्यातस्सोमपुत्रोऽथ वीर्यवान्&lt;br&gt;&#xA;अभिमन्युर्महाबाहुः फल्गुनस्य सुतोऽभवत्&lt;br&gt;&#xA;स युद्ध्वा क्षत्रधर्मेण यथा नान्यः पुमान्क्वचित्&lt;br&gt;&#xA;विवेश सोमं धर्मात्मा अभिमन्युर्महारथः&lt;br&gt;&#xA;आविवेश रविं कर्णः पितरं पुरुषर्षभ&lt;br&gt;&#xA;द्वापरं शकुनिः प्राप धृष्टद्युम्नस्तु पावकम्&lt;br&gt;&#xA;धृतराष्ट्रात्मजास्सर्वे यातुधाना प्रपेदिरे&lt;br&gt;&#xA;धर्ममेवाविशत्क्षत्ता राजा चैव युधिष्ठिरः&lt;br&gt;&#xA;अनन्तो भगवान्रामः प्रविवेश रसातलम्&lt;br&gt;&#xA;पितामहनियोगाद्धि यो योगाद्गामधारयत्&lt;br&gt;&#xA;यस्स नारायणो नाम देवदेवस्सनातनः&lt;br&gt;&#xA;तस्यांशो वासुदेवस्तु कर्मणोऽन्ते विवेश ह&lt;br&gt;&#xA;षोडशस्त्रीसहस्राणि वासुदेवपरिग्रहाः&lt;br&gt;&#xA;न्यमज्जन्त सरस्वत्यां कालेन जयतां वर&lt;br&gt;&#xA;ताश्चाप्यप्सरसो राजन्वासुदेवमुपागमन्&lt;br&gt;&#xA;हतास्तस्मिन्महायुद्धे ये वीरास्तु महारथाः&lt;br&gt;&#xA;घटोत्कचादयस्सर्वे देवान्यक्षांश्च भेजिरे&lt;br&gt;&#xA;दुर्योधनसहायास्तु पार्थिवा येऽनुकीर्तिताः&lt;br&gt;&#xA;ते दानवान्गुह्यकांश्च गन्धर्वांश्च तथाऽविशन्&lt;br&gt;&#xA;भवनं च महेन्द्रस्य कुबेरस्य च धीमतः&lt;br&gt;&#xA;वरुणस्य तथा लोकान्विविशुः पुरुषर्षभाः&lt;br&gt;&#xA;एतत्ते सर्वमाख्यातं विस्तरेण महाद्युते&lt;br&gt;&#xA;कुरूणां चरितं कृत्स्नं पाण्डवानां च धीमताम्&lt;br&gt;&#xA;सूतः-&lt;br&gt;&#xA;एतच्छ्रुत्वा द्विजश्रेष्ठात्स राजा जनमेजयः&lt;br&gt;&#xA;विस्मितोऽभवदत्यर्थं यज्ञकर्मान्तरेषु च&lt;br&gt;&#xA;ततस्समापयामासुः कर्मान्तं तस्य याजकाः&lt;br&gt;&#xA;आस्तीकश्चाभवत्प्रीतः परिमोक्ष्य भुजङ्गमान्&lt;br&gt;&#xA;ततो द्विजातीन्सर्वांस्तान्दक्षिणाभिरतोषयत्&lt;br&gt;&#xA;पूजिताश्चापि ते राज्ञा ततो जग्मुर्यथागतम्&lt;br&gt;&#xA;विसर्जयित्वा विप्रांस्तान्स राजा जनमेजयः&lt;br&gt;&#xA;दृष्टस्तक्षशिलायास्तु पुनरायाद्गजाह्वयम्&lt;br&gt;&#xA;एतद्वस्सर्वमाख्यातं व्यासशिष्येण धीमता&lt;br&gt;&#xA;व्यासाज्ञया समाख्यातं सर्पसत्रे नृपस्य ह&lt;br&gt;&#xA;पुण्योऽयमितिहासाख्यः पवित्रं चेदमुत्तमम्&lt;br&gt;&#xA;कृष्णेन मुनिना विप्र रचितं सत्यदर्शिना&lt;br&gt;&#xA;सर्वज्ञेन विधिज्ञेन सर्वज्ञानवता सता&lt;br&gt;&#xA;अतीन्द्रियेण शुचिना तपसा भावितात्मना&lt;br&gt;&#xA;ऐश्वर्ये वर्तता चैव साङ्ख्ययोगविदा तथा&lt;br&gt;&#xA;नैकतत्वविबुद्धेन दृष्टतत्वेन चक्षुषा&lt;br&gt;&#xA;कीर्तिं प्रथयता लोके पाण्डवानां महात्मनाम्&lt;br&gt;&#xA;अन्येषां क्षत्रियाणां च भूरिद्रविणतेजसाम्&lt;br&gt;&#xA;क्रीडां च वासुदेवस्य देवदेवस्य शार्ङ्गिणः&lt;br&gt;&#xA;विश्वेषां देवभागानां जन्म सायुज्यमेव च&lt;br&gt;&#xA;य इदं श्रुणुयाद्विद्वान्पर्वसु द्विजसत्तमः&lt;br&gt;&#xA;धूतपाप्मा जितस्वर्गो ब्रह्मभूयाय गच्छति&lt;br&gt;&#xA;कार्ष्णं वेदमिमं सर्वं शृणुयाद्यस्समाहितः&lt;br&gt;&#xA;ब्रह्महत्याकृतं पापं तत्क्षणादेव नश्यति&lt;br&gt;&#xA;यश्चेदं श्रावयेत्पुण्यं ब्राह्मणान्पादमन्ततः&lt;br&gt;&#xA;अक्षय्यमन्नपानं वै पितॄंस्तस्योपतिष्ठते&lt;br&gt;&#xA;अह्ना यदेनः कुरुते इन्द्रियैर्मनसापि वा&lt;br&gt;&#xA;महाभारतमाख्याय सर्वपापैः प्रमुच्यते&lt;br&gt;&#xA;त्रिभिर्वर्षैर्महत्सर्वं कृष्णद्वैपायनः प्रभुः&lt;br&gt;&#xA;निखिलं भारतं चेदं चकार भगवानृषिः&lt;br&gt;&#xA;यदिहास्ति तदन्यत्र यन्नेहास्ति न तत्क्वचित्&lt;br&gt;&#xA;धर्मे चार्थे च कामे च मोक्षे च भरतर्षभ&lt;br&gt;&#xA;वाच्यते यत्र सततं जयाख्यं भारतं महत्&lt;br&gt;&#xA;यशः कीर्तिश्च विद्या च भवन्ति मुदतास्सदा&lt;br&gt;&#xA;जयो नामेतिहासोऽयं श्रोतव्यो जयमिच्छता&lt;br&gt;&#xA;राज्ञा राज्ञस्सुतैश्चैव गर्भिण्या चैव योषिता&lt;br&gt;&#xA;यद्यदिष्टतमं कामं लभते श्रद्धयाऽन्वितः&lt;br&gt;&#xA;श्रुणुयान्मुदितो भूत्वा आस्तिको बुुद्धिसंयुतः&lt;br&gt;&#xA;अप्येकपादश्रवणादश्वमेधफलं लभेत्&lt;br&gt;&#xA;भक्त्या द्विपादश्रवणाद्ब्रह्महत्या विनश्यति&lt;br&gt;&#xA;त्रिपादश्रवणाद्भक्त्या पठनाद्वा तथैव च&lt;br&gt;&#xA;पुनरावृत्तिरहिताल्ँलभेद्ब्रह्मगतिं शुभम्&lt;br&gt;&#xA;वासुदेवं स्मरन्विद्वान्पुणडरीकायतेक्षणम्&lt;br&gt;&#xA;इतिहासमिमं पुण्यं महार्थं वेदसम्मितम्&lt;br&gt;&#xA;श्रावयेद्यस्तु वर्णास्त्रीन्कृत्वा ब्राह्मणमग्रतः&lt;br&gt;&#xA;सर्वपापविशुद्धात्मा शुचिस्तद्गतमानसः&lt;br&gt;&#xA;इह कीर्तिं महत्प्राप्य भोगवान्सुखमश्नुते&lt;br&gt;&#xA;व्यासप्रसादेन पुनस्स्वर्गलोकं स गच्छति&lt;br&gt;&#xA;एतत्विदित्वा सर्वं तु सर्ववेदार्थविद्भवेत्&lt;br&gt;&#xA;पूजनीयश्च सततं माननीयो भवेद्द्विजः&lt;/p&gt;</description>
    </item>
  </channel>
</rss>
