व्यासः-   
पुण्यं यशस्यमाख्यानं श्रुत्वा षोडशराजकम्  
अव्याहरन्नरपतिस्तूष्णीमासीत्स सृञ्जयः  
तमब्रवीत्तदा दीनं नारदो भगवानृषिः  
नारदः-  
कच्चिन्मया व्याहृतं यद्धृदये तत्स्थितं तव  
आहोस्विदन्ततो नष्टं श्राद्धं शूद्रीपताविव  
व्यासः-  
स एवमुक्तः प्रत्याह प्राञ्जलिस्सृञ्जयस्तदा  
सृञ्जयः-  
पुत्रशोकापहं श्रुत्वा धन्यमाख्यानमुत्तमम्  
राजर्षीणां पुराणानां यज्वनां दक्षिणावताम्  
विस्मयेन हृते शोके तमसीवार्कतेजसा  
विपाप्माऽस्म्यनु मां शाधि यदात्थ करवाणि तत्  
नारदः-  
दिष्ट्याऽपहतशोकस्त्वं वृणीष्व यदिहेच्छसि  
तत्ते सम्पत्स्यते सर्वं न मृषावादिनो वयम्  
सृञ्जयः-  
पावितोऽहमनेनैव प्रसन्नो यद्भवान्मम  
प्रसन्नो यस्य भगवान्न तस्यास्तीह दुर्लभम्  
नारदः-   
पुनर्ददामि ते पुत्रं दस्युभिर्निहतं वृथा  
उद्धृत्य नरकात्कष्टात्पशुवत्प्रोक्षितं यथा  
व्यासः-  
प्रादुरासीत्ततः पुत्रस्सृञ्जयस्याद्भुतप्रभः  
दत्तः प्रसन्नेन तदा ऋषिणा दिव्यवर्चसा  
ततस्सङ्गम्य पुत्रेण प्रीतिमानभवन्नृपः  
ईजे च क्रतुभिर्मुख्यैस्समाप्तवरदक्षिणैः  
अकृतास्त्रश्च हीनश्च न च सन्नाहकोविदः  
अयज्वा चानपत्यश्च ततो जीवायितः पुनः  
शूरो वीरः कृतास्त्रश्च प्रमथ्यारीन्सहस्रशः  
अभिमन्युर्गतस्स्वर्गं सङ्ग्रामेऽभिमुखो हतः  
ब्रह्मचर्येण याल्ँलोकान्प्रजया च श्रुतेन च  
इष्टैश्च क्रतुभिर्यान्ति तान्सौभद्रो गतोऽक्षयान्  
विद्वांसः कर्मभिः पुण्यैर्लभन्ते स्वर्गमुत्तमम्  
न तु स्वर्गादयं लोकः काम्यते स्वर्गवासिभिः  
तस्मात्स्वर्गं गतो राजन्नर्जुनस्य सुतो वशी  
नेहानीयति नह्यस्य किञ्चिदप्राप्यमीहितम्  
एवं ज्ञात्वा स्थिरो भूत्वा मा शुचो धैर्यमाप्नुहि  
जीवन्हि पुरुषश्शोच्यो न तु स्वर्गं गतोऽनघ  
स शोचानो ह्यघायुश्च अघमेवानुवर्तते  
तस्माच्छोकं परित्यज्य श्रेयसि प्रयतेद्बुधः  
प्रहर्षं प्रीतिमानन्दं प्रियमुत्सिक्तचित्तताम्  
एतदाहुर्बुधाश्शौचमशौचं शोक उच्यते  
एवं विद्वन्समुत्तिष्ठ सुमना भव मा शुचः  
श्रुतस्ते सम्भवो मृत्योस्तपांस्यनुपमानि च  
सर्वभूतसमत्वं च ब्रह्मणा चापि चोदितम्  
सृञ्जयस्य तु पुत्रोऽसौ मृतस्सञ्जीवितश्श्रुतः  
एवं विद्वन्महाराज मा शुचस्साधयाम्यहम्  
सञ्जयः-  
एतावदुक्त्वा भगवांस्तत्रैवान्तरधीयत  
वागीशाने भगवति व्यासे व्यक्तनभःप्रभे  
गते मतिमतां श्रेष्ठे समाश्वास्य युधिष्ठिरम्  
सर्वेषां पार्थिवेन्द्राणां महेन्द्रप्रतिमौजसाम्  
न्यायाधिगतवित्तानां श्रुत्वा यज्ञेषु सम्पदः  
सम्पूज्य मनसा विद्वान्निश्शोकोऽभूद्युधिष्ठिरः  
पुनश्चाचिन्तयद्दीनः किंस्विद्वक्ष्ये धनञ्जयम्   
