ब्राह्मणी  
नाहं मुष्णामि वस्तात दृष्टिं नास्मि रुषाऽन्विता ।  
अयं तु भार्गवो नाम ऊरुजः कुपितो ध्रुवम् ॥  
तेन चक्षूंषि वस्तात कुपितेन महात्मना ।  
स्मरता निहतान् बन्धून् आर्तानिह कथञ्चन ॥  
गर्भानपि यदा यूयं भृगूणां हत पुत्रकाः ।  
तदाऽयमूरुणा गर्भो मया वर्षशतं धृतः ॥  
षडङ्गश्चाखिलो वेद इमं गर्भस्थमेव च ।  
विवेश भृगुवंशस्य भूयः प्रियचिकीर्षया ॥  
सोऽयं पितृवधान्नूनं क्रोधाद्वो हन्तुमिच्छति ।  
तेजसा यस्य दिव्येन चक्षूंषि मुषितानि वः ॥  
तमेव यूयं याचध्वम् और्वं मम सुतोत्तमम् ।  
अयं वः प्रणिपातेन तुष्टो दृष्टीः प्रदास्यति ॥  
गन्धर्वः  
एवमुक्तास्ततस्सर्वे राजानस्ते तमूरुजम् ।  
ऊचुः प्रसीदेति तदा प्रसादं च चकार सः ॥  
अनेनैव तु विख्यात नाम्ना लोकेषु सत्तमः ।  
स और्व इति विख्यात ऊरुं भित्त्वा विनिस्सृतः |  
चक्षूंषि प्रतिलभ्याथ प्रतिजग्मुस्ततो नृपाः ||  
भार्गवस्तु मुनिर्नूनं मेने लोके पराभवम् ॥  
स चक्रे तात लोकानां विनाशाय मुनिस्तदा ।  
सर्वेषामेव कार्त्स्न्येन मनः प्रवणमात्मनः ॥  
इच्छन्नपचितिं कर्तुं भृगूणां भृगुसत्तमः ।  
सर्वलोकविनाशाय तेपे तूग्रं परं तपः ॥  
तापयामास ताल्ँलोकान् ससुरासुरमानवान् ।  
तपसोग्रेण महता मानयिष्यन् पितामहान् ॥  
ततस्तं पितरस्तात विज्ञाय भृगुसत्तमम् ।  
पितृलोकादुपागम्य सर्व ऊचुरिदं वचः ॥  
पितरः  
और्व दृष्टः प्रभावस्ते तपसोग्रस्य पुत्रक ।  
प्रसादं कुरु लोकानां नियच्छ क्रोधमात्मनः ॥  
तादृशैर्हि तदा तात भृगुभिर्भावितात्मभिः ।  
वधोऽप्युपेक्षितस्सर्वैः क्षत्रियाणां विहिंसताम् ॥  
आयुषा च प्रकृष्टेन यदा नः खेद आविशत् ।  
तदाऽस्माभिर्वधस्तात क्षत्रियैरीप्सितस्स्वयम् ॥  
निखातं तद्धि वै वित्तं कस्मिंश्चिद्गृगुवेश्मनि ।  
वैरायैव ततो न्यस्तं क्षत्रियान् कोपयिष्णुभिः |  
किं हि वित्तेन नः कार्यं स्वर्गेप्सूनां द्विजर्षभ ||  
यदा तु मृत्युरादातुं न शक्नोति च सर्वशः ।  
तदाऽस्माभिरयं दृष्ट उपायस्तत्र धर्मतः ॥  
आत्महा च पुनस्तात न लोकाल्ँलभते शुभान् ।  
ततोऽस्माभिस्समीक्ष्यैवम् आत्मनाऽऽत्मा विनाशितः ॥  
न चैतन्नः प्रियं तात यदिदं कर्तुमिच्छसि ।  
नियच्छेदं मनः पापात् सर्वलोकपराभवात् ॥  
न हि नः क्षत्रियाः केचिन्न लोकास्सप्त पुत्रक |  
दूष्यन्ति च पुनस्तेजः क्रोधमुत्पतितं जहि ॥   
और्वः   
उक्तवानस्मि यां क्रोधात् प्रतिज्ञां पितरस्तथा ।  
सर्वलोकविनाशाय न सा मे वितथा भवेत् ॥  
वृथा रोषप्रतिज्ञोऽहं न तु जीवितुमुत्सहे ।  
अनिस्तीर्णो हि मे रोषो दहेदग्निरिवारणिम् ॥  
देशकालेन सञ्जातं क्रोधं यः क्षन्तुमर्हति ।  
नालं स मनुजस्सम्यक् त्रिवर्गं परिरक्षितुम् ॥  
स्थाने रोषः प्रयुक्तस्स्यान्नृपैस्स्वर्गजिगीषुभिः ॥  
अश्रौषमहमूरुस्थो गर्भशय्यागतस्तदा ।  
आरावं तु भृशं तत्र भृगूणां क्षत्रियैर्वधे ॥  
सामरेऽस्मिन् यदा लोके भृगूणां क्षत्रियाधमैः ।  
आगर्भोत्सादनं क्षान्तं तदा मां मन्युराविशत् ॥  
प्रकीर्णकेशाः किल मे मातरः पितरस्तथा ।  
भयात् सर्वेषु लोकेषु नाधिजग्मुः परायणम् ॥  
तान् भृगूणां परान् दारान् कश्चिन्नाभ्यवपद्यत ।  
यदा तदा दधारेयम् ऊरुणैकेन मां शुभा ॥  
प्रतिषेद्धा हि पापस्य यदा लोके न विद्यते ।  
तदा सर्वेषु लोकेषु पापकृन्नोपशाम्यति ॥  
यदा तु प्रतिषेद्धारं पापो न लभते क्वचित् ।  
तिष्ठन्ति बहवो लोकास् तदा पापेषु कर्मसु ॥  
जानन्नपि च यः पापं शक्तिमान्न नियच्छति ।  
ईशस्स चापि तेनैव कर्मणा सम्प्रयुज्यते ॥  
राजभिश्चेतरैश्चैव यदा वै पितरो मम ।  
शक्तैर्न यतितास्त्रातुम् इष्टं मत्वेह जीवितम् ॥  
अत एषामहं क्रुद्धो लोकानामीश्वरोऽद्य सन् ।  
भवतां च वचो नाहम् अलं समतिवर्तितुम् ॥  
मम चापि भवेदेवम् ईश्वरस्य सतो महत् ।  
उपेक्षमाणस्य पुनर् लोकानां किल्बिषं भयम् ॥  
यश्चायं मन्युना ह्यग्निर् लोकानादातुमिच्छति ।  
दहेदेव च मामेष निगृहीतस्स्वतेजसा ॥  
भवतां च विजानामि सर्वलोकहितेप्सुताम् ।  
तस्माद्विदध्वं यच्छ्रेयो लोकानां मम चेप्सथ ॥  
पितरः  
य एष मन्युजस्तेऽग्निर् लोकानादातुमिच्छति ।  
अप्सु तं मुञ्च भद्रं ते लोका ह्यप्सु प्रतिष्ठिताः |  
तस्मादप्सु प्रमुञ्चेमं क्रोधाग्निं द्विजसत्तम ॥  
अयं तिष्ठतु ते विप्र यदीच्छसि महोदधौ ।  
मन्युजोऽग्निर्दहन्नापो लोकाश्चैवान्मयास्स्मृताः ॥  
एवं प्रतिज्ञा सत्येयं भविष्यति तवानघ ।  
न चैव सामरा लोका गमिष्यन्ति पराभवम् ॥  
वसिष्ठः  
ततस्तं क्रोधजं तात और्वोऽग्निं वरुणालये ।  
उत्ससर्ज स चैवाप उपयुङ्क्ते महोदधौ ॥  
महद्धयशिरो भूत्वा यत्तद्वेदविदो विदुः ।  
तमग्निमुद्गिरन् वक्त्रात् पिबत्यापो महोदधौ ॥  
तस्मात्त्वमपि भद्रं ते न लोकान् हन्तुमर्हसि ।  
पराशर परं धर्मं ज्ञात्वा ज्ञानविदां वर ॥   
गन्धर्वः   
एवमुक्तस्स विप्रर्षिर् वसिष्ठेन महात्मना |  
नियच्छदात्मनः क्रोधं सर्वलोकपराभवात् ||  
ईजे च स महातेजास् सर्ववेदविदां वरः |  
ऋषी राक्षससत्रेण शाक्तेयोऽथ पराशरः ||  
ततो वृद्धांश्च बालांश्च राक्षसान् स महामतिः |  
ददाह वितते यज्ञे शक्तेर्वधमनुत्तस्मरन् ||  
न हि तं वारयामास वसिष्ठो रक्षसां वधात् |  
द्वितीयामस्य मा हन्याम् प्रतिज्ञामिति चिन्तयन् ||  
त्रयाणां पावकानां स सत्रे तस्मिन् महामुनिः |  
आसीत् पुरस्ताद्देवानां चतुर्थ इव पावकः ||  
तेन यज्ञेन शुद्धेन हूयमानेन युक्तितः |  
तद्विदीपितमाकाशं सूर्येणेव घनात्यये ||  
तं वसिष्ठादयस्सर्वे मुनयस्तत्र मेनिरे |  
तेजसा दीप्यमानं तु द्वितीयमिव भास्करम् ||  
ततः परमदुष्प्रापम् अन्यैर्ऋषिरुदारधीः |  
समापिपयिषुस्सत्रं निर्ऋतेयं प्रियकाम्यया ||  
ततः पुलस्त्यः पुलहः क्रतुश्चैव महातपाः |  
तदाऽजग्मुरमित्रघ्न रक्षसां जीवितेप्सया ||  
पुलस्त्यस्तु वधात्तेषां रक्षसां भरतर्षभ |  
उवाचेदं वचः पार्थ पराशरमरिन्दमम् ||   
पुलस्त्यः  
कच्चित्तपस्यविघ्नं ते कच्चिन्नन्दसि पुत्रक |  
अजानतामदोषाणां सर्वेषां रक्षसां वधात् ||  
प्रजोच्छेदमिमं मह्यं मा कार्षीस्तापसोत्तम |  
अधर्मिष्ठं वरिष्ठस्सन् कुरुषे त्वं पराशर ||  
शक्तिना वाऽपि धर्मज्ञ नातिक्रमितुमर्हसि |  
प्रजानां च ममोच्छेदं न वै कर्तुं त्वमर्हसि ||  
शापाद्धि शक्तेर्वासिष्ठास् तदा राज्ञा विनाशितः |  
आत्मजेन सरोषेण शक्तिर्नीत इतो दिवम् ||  
न हि तं राक्षसः कश्चिच् छक्तो भक्षयितुं मुने ||  
वासिष्ठा भक्षिताश्चासन् कौशिकोत्सृष्टरक्षसा |  
शापं न कुर्वन्ति तदा वाक्छस्त्रा यत्परायणम् |   
क्षमावन्तोऽदहन् देहं देहमन्यं व्रजन्ति हि ||  
आत्मनैवाऽऽत्मनस्तेन नष्टो मृत्युस्तदाऽभवत् |  
निमित्तभूतस्स्तत्रासीद् विश्वामित्रः पराशर ||  
राजा कल्माषपास्तु दिवमारोढुमिच्छति ||  
ये च शक्त्यवराः पुत्रा वसिष्ठस्य महामुनेः |  
ते च सर्वे मुदा युक्ता मोदन्ते सहितास्सुरैः |  
सर्वमेतद्वसिष्ठस्य विदितं वै महामुने ||  
रक्षसां च समुच्छेद एष तात तपस्विनाम् |  
निमित्तभूतस्स्त्वं चात्र क्रतौ वासिष्ठनन्दन ||  
स सत्रं मुञ्च भद्रं ते समाप्तमिदमस्तु ते ||   
एवमुक्तः पुलस्त्येन वसिष्ठेन च धीमता |  
तदा समापयामास सत्रं शान्तः पराशरः ||  
सर्वराक्षससत्राय सम्भूतं पावकं मुनिः |  
उत्तरे हिमवत्पार्श्वे उत्ससर्ज महावने ||  
स तत्राद्यापि रक्षांसि वृक्षानश्मन एव च |  
भक्षयन् दृश्यते वह्निस् सदा पर्वणि पर्वणि ||  
