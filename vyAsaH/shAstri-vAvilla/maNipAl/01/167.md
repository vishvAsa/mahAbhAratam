गन्धर्वः-  
जितोऽहं पूर्वकं नाम मुञ्चाम्यङ्गारवर्णताम् ।  
यशोहीनं तु न श्लाघ्यं स्वं नाम जनसंसदि ॥  
साध्विमं लब्धवाल्ँलाभं यो हि दिव्यास्त्रधारिणम् ।  
गान्धर्वं मायया चोर्ध्वमिच्छामि परया वरम् ॥  
अस्त्राग्निना विचित्रोऽयं दग्धो मे रथ उत्तमः ।  
सोऽहं चित्ररथो भूत्वा नाम्ना दग्धरथोऽभवं ॥  
सम्भृता त्वेव विद्येयं तपसेह पुरा मया ।  
निवेदयिष्ये तामद्य प्राणदाय महात्मने ॥  
संस्तम्भितं च तरसा जितं शरणमागतम् ।  
योऽरिं संयोजयेत्प्राणैः कल्याणं किं न सोऽर्हति ॥  
चाक्षुषी नाम विद्येयं यां सोमाय ददौ मनुः ।  
ददौ स विश्वावसवे मम विश्वावसुर्ददौ ॥  
सेयं कापुरुषं प्राप्ता गुरुदत्ता प्रणश्यति ।  
आगमोऽस्या मया प्रोक्तस्तस्या वीर्यं निबोध मे ॥  
यच्चक्षुषा द्रष्टुमिच्छेत्त्रिषु लोकेषु किञ्चन ।  
तत्पथे यादृशं चेच्छेत्तादृशं द्रष्टुमर्हति ॥  
समापद्येत षण्मासान्स्थितो विद्यां लभेदिमाम् ।  
अन्वानेष्याम्यहं विद्यां स्वयं तुभ्यं व्रते व्रते ॥  
विद्यया ह्यनया राजन्वयं नृभ्यो विशेषिणः ॥  
अनाहार्याश्च देवानामनुभावात्प्रवर्तिनाम् ।  
गन्धर्वजानामश्वानामहं पुरुषसत्तम ॥  
भ्रातृभ्यस्तव तुभ्यं च पृथग्दाता शतं शतं ॥  
देवगन्धर्ववाहास्ते दिव्यगन्धा मनोजवाः ।  
क्षीणक्षीणा भवन्त्यन्ये न हीयन्ते च रंहसः ॥  
पुरा कृतं महेन्द्रस्य वज्रं वृत्रनिबर्हणे ।  
दशधा शतधा चैव तच्छीर्णं वृत्रमूर्धनि ॥  
तस्या भागः पृथग्भूतस्सर्वभूतैरुपास्यते ।  
लोके यत्साधनं किञ्चित्सा वै वज्रतनुस्स्मृता ॥  
ब्रह्म वज्रं ब्राह्मणानां क्षत्रियाणां रथं विदुः ।  
वैश्यवज्रं तु वै सीरं शुश्रूषा हीनयोनिषु ॥  
साधनं क्षत्रधर्मस्य मनोज्ञा वाजिनस्स्मृताः ।  
रथाङ्गं च रथास्त्रेण धनुश्च भरतर्षभ ॥  
कामवर्णाः कामगमाः कामतस्समुपस्थिताः ।  
इति गन्धर्वजाः कामं पूरयिष्यन्ति मे हयाः ॥  
अर्जुनः-  
यदि प्रीतेन दत्तं वा संशये जीवितस्य वा ।  
विद्यां वित्तं शुभं वाऽपि न तद्गन्धर्व कामये ॥  
गन्धर्वः-  
संयोगो वै प्रीतिकरस्स सत्सु प्रतिदृश्यते ।  
जीवितस्य प्रदानेन प्रीतो विद्यां ददामि ते ॥  
त्वत्तो ह्यहं ग्रहीष्यामि अस्त्रमाग्नेयमुत्तमम् ।  
तथैव सख्यं बीभत्सो चिराय भरतर्षभ ॥  
अर्जुनः-  
अस्त्रेणास्त्रं वृणे वृत्तस्संयोगश्शाश्वतोऽस्तु मे ।  
सखे गन्धर्व तद्ब्रूहि युष्मभ्यो यद्भयं त्यजे ॥  
