जनमेजयः-  
ययातिः पूर्वजोऽस्माकं दशमो यः प्रजापतेः ।  
कथं स शुक्रतनयां लेभे परमदुर्लभाम् ॥  
एतदिच्छाम्यहं श्रोतुं वदतो द्विजसत्तम ।  
आनुपूर्व्येण ये चान्ये राजानो वंशधारिणः ॥  
वैशम्पायनः-  
ययातिर्नाहुषो राजा देवराजसमः क्षितौ ।  
तं शुक्रवृषपर्वाणौ वव्राते वरमुत्तमम् ॥  
तत्तेऽहं सम्प्रवक्ष्यामि पृच्छते जनमेजय ।  
देवयान्याश्च संयोगं ययातेर्नाहुषस्य च ॥  
सुराणामसुराणां च भेदो वै समजायत ।  
ऐश्वर्यं प्रति सङ्घर्षात् त्रैलोक्यस्य च कारणात् ॥  
देवा दैत्यैर्योत्स्यमाना वव्रिरेऽङ्गिरसं मुनिम् ।  
पौरोहित्येन राज्यार्थं काव्यमौशनसं परे ।  
ब्राह्मणौ तावुभौ नित्यम् अन्योन्यस्पर्धिनौ भृशम् ॥  
तत्र देवा निजघ्नुर्यान् दानवान् युधि सङ्गतान् ।  
तान्पुनर्जीवयामास काव्यो विद्याबलाश्रयात् ॥  
ततस्ते पुनरुत्थाय योधयाञ्चक्रिरे सुरान् ॥  
असुरास्तु निजघ्नुर्यान् सुरान्समरमूर्धनि ।  
तान्नैवं जीवयामास बृहस्पतिरुदारधीः ॥  
न हि वेद स तां विद्यां यां काव्यो वेत्ति वीर्यवान् ।  
सञ्जीविनीं ततो देवा विषादमगमन् परम् ॥  
ते देवास्तु भयोद्विग्नाः काव्यादुशनसात्तदा ।  
ऊचुः कचमुपागम्य ज्येष्ठं पुत्रं बृहस्पतेः ।  
भजमानान्भजस्वास्मान् कुरु साह्यमनुत्तमम् ॥  
या वै विद्या निवसति ब्राह्मणेऽमिततेजसि ।  
शुक्रे तामाहर क्षिप्रं भागभाङ्नो भविष्यसि ॥  
वृषपर्वसमीपे तु शक्तो द्रष्टुं त्वया द्विजः ॥  
रक्षते दानवांस्तत्र न स रक्षत्यदानवान् ।  
तमाराधयितुं शक्तो भवान्पूर्ववया मुनिः ॥  
देवयानीमौशनसीं भक्त्याऽऽराधय सुव्रत ।  
त्वमाराधयितुं शक्तो नान्यः कश्चन विद्यते ॥  
शीलदाक्षिण्यमाधुर्यैर् आचारैश्च दमेन च ।  
देवयान्यां हि तुष्टायां विद्यां तां प्राप्स्यसि ध्रुवम् ॥  
तथेत्युक्त्वा कचः प्रायान्मुहूर्ते लघुमात्रके ।  
तदा हि पूजितो देवैस् समीपं वृषपर्वणः ॥  
स गत्वा त्वरितो राजन् देवैस्सम्प्रेषितः कचः ।  
असुरेन्द्रपुरे शुक्रम् अभिवाद्येदमब्रवीत् ॥  
ऋषेरङ्गिरसः पौत्रः पुत्रश्चाहं बृहस्पतेः ।  
नाम्ना कच इति ख्यातं शिष्यं गृह्णात् मां भवान् ॥  
ब्रह्मचर्यं चरिष्यामि त्वत्समीपे यदात्थ माम् ।  
अनुमन्यस्व मां ब्रह्मन् सहस्रं परिवत्सरम् ॥  
शुक्रः-  
कच स्वागतमद्याहम् अभिगृह्णामि ते वचः ।  
अर्चयिष्येऽहमर्च्यं त्वाम् अर्चितोऽस्तु बृहस्पतिः ॥  
वैशम्पायनः-  
कचस्तु तं तथेत्युक्त्वा प्रतिजग्राह तद्व्रतम् ।  
आदिष्टं भृगुपुत्रेण शुक्रेणोशनसा स्वयम् ॥  
व्रत तु व्रतकाले स यथोक्तं स ग्रहीतवान् ।  
आराधयन्नुपाध्यायं देवयानीं च भारत ।  
नित्यमाराधयिष्यंस्तां युवा यौवनगां मुनिः ॥  
सम्प्रीणयन्देवयानीं कन्यां सम्प्राप्तयौवनाम् ।  
पुष्पैः फलैः प्रेषणैश्च तोषयामास भार्गवीम् ॥  
तत्सहस्रं गुरुगवां रक्षित्वा वन्यमाहरत् ।  
गायन्नृत्यंश्च बहुशो देवयानीमतोषयत् ॥  
देवयान्यपि तं विप्रं नियतव्रतचारिणम् ।  
अनुगायमाना ललना रहः पर्यचरत्तथा ॥  
गायकं चैव नृत्यन्तं दातारं प्रियवादिनम् ।  
नार्यो नरं कामयन्ते रूपिणं स्रग्विणं तथा ॥  
पञ्चवर्षशतान्येवं कचस्य चरतो व्रतम् ।  
तत्रातीयुरथो बुद्ध्वा दानवास्तं ततः कचम् ॥  
ततस्ते गास्तु रक्षन्तं दानवास्संशितव्रतम् ।  
जघ्नुर्बृहस्पते रोषाद् विद्यारक्षार्थमेव च ॥  
हत्वा सालावृकेभ्यस्तं प्रायच्छंस्तिलशः कृतम् ।  
ततो गावो निवृत्तास्ता अगोपास्स्वं निवेशनम् ॥  
सा दृष्ट्वा रहिता गास्तु कचेनाभ्यागता वनात् ।  
उवाच वचनं काले देवयान्यथ भारत ॥  
देवयानी-  
आहुतं चाग्निहोत्रं ते सूर्यश्चास्तं गतः प्रभो ।  
अगोपाश्चागता गावः कचस्तात न दृश्यते ॥  
व्यक्तं हतो मृतो वापि कचस्तात भविष्यति ।  
तं विना न च जीवेयं कचं सत्यं ब्रवीमि ते ॥  
शुक्रः-  
वैशम्पायनः  
अमुमेहीति शब्देन कचं सञ्जीवयाम्यहम् ।  
ततस्सञ्जीविनीं विद्यां प्रयुज्य कचमाह्वयत् ॥  
भित्त्वा भित्त्वा शरीराणि वृकाणां स विनिष्पतत् ॥  
आहूतः प्रादुरभवत् कचो हृष्टोऽथ विद्यया ।  
हतोऽहमिति चाचष्ट पृष्टो भार्गवकन्यया ॥  
कचः-  
समीत्पुष्पकुशादीनि काष्ठभारं च भामिनि ।  
गृहीत्वा श्रमभारार्तो वटवृक्षं समाश्रितः ॥  
गावश्च सहितास्सर्वा वृक्षच्छायामुपाश्रिताः ।  
असुरास्तत्र मां दृष्ट्वा कस्त्वमित्यभ्यचोदयन् ॥  
बृहस्पतिसुतश्चाहं कच इत्यभिविश्रुतः ।  
इत्युक्तमात्रे मां जघ्नुश् शतशश्च समन्ततः ॥  
दत्त्वा सालावृकेभ्यस्ते सुखं जग्मुस्स्वमालयं ।  
आहूतो विद्यया भद्रे भार्गवेण महात्मना ।  
त्वत्समीपमिहायातः कथञ्चिद्धृतजीवितः ॥  
स पुनर्देवयान्योक्तः पुष्पाण्याहर मे द्विज ।  
तथा सोऽपि गतः केचिद् दानवास्तं ददर्शिरे ॥  
पुनस्तं बाधयित्वाऽऽशु समुद्रेऽम्भस्यमज्जयन् ।  
गते पुनः कचे कन्या पित्रे तं संन्यवेदयत् ॥  
विप्रेण पुनराहूतो विद्यया ब्राह्मणेन सः ।  
पुनरागम्य तद्वृत्तं न्यवेदयत तत्तथा ॥  
देवयानि पुनस्तं तु कदाचिद्वन्यमाहर ।  
उक्तोऽगच्छद्वनं तत्र दद्दशुर्दानवाः पुनः ॥  
ततस्तृतीये हत्वा तं दग्ध्वा पिष्ट्वा च चूर्णशः ।  
प्रायच्छन् ब्राह्मणायैव सुरापायासुरास्तथा ॥  
देवयानी शङ्कमाना दृष्ट्वा पितरमब्रवीत् ।  
पुष्पाहारः प्रेषणकृत् कचस्तात न दृश्यते ॥  
व्यक्तं हतो मृतो वापि कचस्तात महातपाः ॥  
शुक्रः-  
विद्ययोत्थाप्यमानोऽपि नाभ्येति करवाणि किम् ।  
बृहस्पतेस्सुतः पुत्रि कचः प्रेतगतिं गतः ।  
विद्यया जिवितो ह्येष नागतः करवाणि किम् ॥  
तन्मा शुचो मा रुदो देवयानि न त्वादृशी मर्त्यमनुप्रशोचेत् ।  
सुराश्च विश्वे च जगच्च सर्वम् उपस्थितां वैकृतिमामनन्ति ॥  
देवयानी-  
यस्याङ्गिरा वृद्धतमः पितामहो बृहस्पतिश्चापि पिता महर्षिः ।  
ऋषेः पुत्रं तव शिष्यं कथं तु पितर्न शोचामि कथं न रुद्याम् ॥  
स ब्रह्मचारी च तपोधनश्च  नित्योत्थितः कर्मसु चैव दक्षः ।  
कचस्य मार्गं प्रतिपत्स्ये न भोक्ष्ये प्रियो हि मे तात कचोऽभिरूपः ॥  
शुक्रः-  
असंशयं मामसुरा द्विषन्ति ये शिष्यं मेऽनागसं सूदयन्ति ॥  
अब्राह्मणं लोकमिच्छन्ति पापा रौद्रा यथा वा प्रस्तुतान्दानवैर्हि ।  
अप्यस्य पापस्य भवेदिहान्तः कं ब्रह्महत्या न दहेद्धि तूर्णम् ॥  
वैशम्पायनः-  
सञ्चोदितो देवयान्या महर्षिः पुनराह्वयत् ।  
संरम्भेणैव काव्यो हि बृहस्पतिसुतं कचम् ॥  
कचोऽपि राजन् स महानुभावो विद्याबलाल्लब्धमतिर्महात्मा ।  
गुरोर्हितो विद्यया चोपहूतश् शनैर्वाक्यं जठरे व्याजहार ॥  
कचः-  
प्रसीद भगवन्मह्यं कचोऽहमभिवादये ।  
यथा बहुमतः पुत्रस् तथा मन्यतु मां भवान् ॥  
वैशम्पायनः  
तमब्रवीत्केन पथोपनीतो ममोदरे तिष्ठसि ब्रूहि विप्र ।  
अस्मिन्मुहूर्ते ह्यसुरान्विनाश्य गच्छामि देवानहमद्य विप्र ॥  
कचः-  
तव प्रसादान्न जहाति मां स्मृतिः स्मरे च सर्वं यथावद्वेद्मि वृत्तम् ।  
नत्वेवं तु स्यात्तपसो व्ययो मे ततः क्लेशं घोरमिमं सहामि ॥  
असुरैस्सुरायां भवतोऽस्मि दत्तो हत्वा दग्ध्वा चूर्णयित्वा च काव्य ।  
ब्राह्मीं मायामासुरी त्वद्य माया त्वयि स्थिते कथमेवातिवर्तेत् ॥  
शुक्रः-  
किं ते प्रियं करवाण्यद्य वत्से वधेन मे जीवितं स्यात्कचस्य ।  
नान्यत्र कुक्षेर्मम भेदाद्धिदृश्येत् कन्ये कचो मद्गतो देवयानि ॥  
देवयानी-  
द्वौ मे शोकावग्निकल्पौ दहेतां कचस्य नाशस्तव चैवोपघातः ।  
कचस्य नाशे मम शर्म नास्ति तवोपघाते जीवितुं नास्मि शक्ता ॥  
शुक्रः-  
संसिद्धरूपोहि बृहस्पतेस्सुतस् स त्वां भक्तो भजते देवयानी ।  
विद्यामिमां प्राप्नुहि जीविनीं त्वं न चेदिन्द्रः कचरूपी त्वमद्य ॥  
न निवर्तेत्पुनर्जीवन् कश्चिदन्यो ममोदरात् ।  
ब्राह्मणं वर्जयित्वैव तस्माद्विद्यामवाप्नुहि ॥  
पुत्रो भूत्वा भावय भावितो माम् अस्मच्छरीरादुपनिष्क्रम्य तात ।  
समीक्षेथा धर्मवतीमवेक्षां गुरोस्सकाशात्प्राप्य विद्यां सविद्यः ॥  
वैशम्पायनः-  
गुरोस्सकाशात्समवाप्य विद्यां भित्त्वा पार्श्वं निर्विचक्राम विप्रः ।  
कचोऽभिरूपो दक्षिणं ब्राह्मणस्य शुक्लात्यये पौर्णमास्यामिवेन्दुः ॥  
दृष्ट्वा शयानं ब्रह्मणं ब्रह्मशशिम् उत्थापयामास मृतं कचोऽपि ।  
विद्यां सिद्धां तामवाप्याभिवाद्य ततः कचस्तं गुरुमित्युवाच ॥  
कचः  
यः श्रोत्रयोरमृतं सन्निषिञ्चेद् विद्यामविद्यस्य यथा मम त्वम् ।  
तं मन्येऽहं पितरं मातरं च तस्मै न द्रुह्येत्कृतमस्य जानन् ॥  
ऋतस्य दातारमनुत्तमस्य निधिं निधीनां चतुरन्वयानाम् ।  
ये नाद्रियन्ते गुरुमर्चनीयं पापाँलोकांस्ते व्रजन्त्यप्रतिष्ठाः ॥  
वैशम्पायनः-  
श्रृण्वस्तु भूतेष्विदमाह काव्यः समुत्थितो ब्रह्मशशिः पुराणः ।  
सुरापानाद्वञ्चनां प्राप्य तीव्रां सञ्ज्ञानाशं च ययौ नृशंसम् ॥  
दृष्ट्वा कचं चापि तथा सजीवितं पीत्वा सुरां सुरया मोहितस्सन् ।  
समन्युरुत्थाय महानुभावस् तदोशना विप्रहितं चिकीर्षुः ।  
काव्यस्स्वयं वाक्यमिदं जगाद सुरपानं वै प्रतिशङ्कमानः ॥  
यो ब्राह्मणोऽद्यप्रभृतीह कश्चि-न्मोहात्सुरां पास्यति मन्दबुद्धिः ।  
अपेतधर्मा ब्रह्महा चैव स स्यद् अस्मिल्ँलोके गर्हितस्स्यात्परे च ॥  
मया चैमां विप्रधर्मोक्तिसीमां मर्यादां वै स्थापितां सर्वलोके ।  
सन्तो विप्राश्शुश्रुवांसो गुरूणां देवा लोकाश्चापशृण्वन्तु सर्वे ॥  
इतीदमुक्त्वा स महानुभावस् तपोनिधीनां निधिरप्रमेयः ।  
तान्दानवान्देवविमूढबुद्धीन् इदं समाहूय ततोऽभ्युवाच ॥  
आचक्षे वो दानवा बालिशास्थ सिद्धः कचो यस्यति मत्सकाशे ।  
सञ्जीविनीं प्राप्य विद्यां महार्थं तुल्यप्रभावो ब्राह्मणा ब्रह्मभूतः ॥  
योऽकार्षीद्दुष्करं कर्म देवानां कारणात्कचः ।  
न च किर्तिर्जरां गच्छेद् याज्ञीयश्च भविष्यति ॥  
गुरोरुष्य सकाशे तु दश वर्षशतानि सः ।  
अनुज्ञातः कचो गन्तुम् इयेष त्रिदशालयम् ॥ ॥  
