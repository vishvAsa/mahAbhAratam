शौनकः-  
जरत्कारुरिति प्रोक्तं यत्त्वया सूतनन्दन ।  
इच्छामि तदहं तस्य ऋषेः श्रोतुं महात्मनः ॥  
किं कारणं जरत्कारोर् नामैतत्प्रथितं भुवि ।  
जरत्कारुनिमित्तं मे यथावद्वक्तुमर्हसि ॥  
सूतः-  
जरेति क्षयमाहुर्वै दारुणं कारुसञ्ज्ञितम् ।  
शरीरं कारु तस्यासीत् तत्स धीमाञ्शनैः शनैः ॥  
क्षपयामास तीव्रेण तपसेत्येतदुच्यते ।  
जरत्कारुरिति ब्रह्मन् वासुकेर्भगिनीपतिः ॥  
एवमुक्तस्तु धर्मात्मा शौनकः प्राह तं तदा ।  
उग्रश्रवसमामन्त्र्य उपपन्नमिति ब्रुवन् ॥  
अथ कालस्य महतः स मुनिः संशितव्रतः ।  
तपस्यभिरतो धीमान् न दारानभ्यकाङ्क्षत ॥  
स ह्यूर्ध्वरेतास्तपसि प्रसक्तः स्वाध्यायवान्वीतभयक्लमस्सः ।   
चचार सर्वां पृथिवीं महात्मा न चापि दारान्मनसाभ्यकाङ्क्षत् ॥   
ततः परस्मिन्सम्प्राप्ते काले कस्मिंश्चिदेव तु ।  
परिक्षिदिति विख्यातो राजा कौरववंशभृत् ॥  
यथा पाण्डुर्महाबाहुर् धनुर्धरवरो भुवि ।  
तथा विख्यातवाल्ँलोके परीक्षिदभिमन्युजः ॥  
पाण्डुस्तु मृगयाशीलः पुरास्य प्रपितामहः ।  
मृगान्विध्यन्वराहांश्च तरक्षून्महिषांस्तथा ।   
अन्यांश्च विविधान्वन्याञ् जघान पृथिवीपतिः ॥   
स कदाचिन्मृगं विद्ध्वा बोणन नतपर्वणा ।  
पृष्ठतो धनुरादाय ससार गहने वने ॥  
यथा हि भगवान्रुद्रो विद्ध्वा यज्ञमृगं दिवि ।  
अन्वगच्छद्धनुष्पाणिः पर्यन्विष्यंस्ततस्ततः ॥  
न हि तेन मृगो विद्धो जीवन्गच्छति वै वनम् ।  
अभूतपूर्वस्तत्रासीद् राज्ञास्स्वर्गगतिं प्रति ॥  
परिक्षितो महाराज्ञो विद्धो यन्नष्टवान्मृगः ।  
दूरं चापहृतस्तेन मृगेण स महीपतिः ॥  
परिश्रान्तः पिपासार्त आससाद मुनिं वने ।  
गवां प्रचारेष्वासीनं वत्सानां मुखनिस्सृतम् ॥  
भूयिष्ठमुपयुञ्जानं फेनं वै पिबतां पयः ॥  
तमभिद्रुत्य वेगेन स राजा संशितव्रतः ।  
अपृच्छद्धनुरुद्यम्य तं मृगं क्षुच्छ्रमान्वितः ॥  
भो भो ब्रह्मन्नहं राजा परीक्षिदभिमन्युजः ।  
मया विद्धो मृगो नष्टः कच्चित्त्वं दृष्टवानसि ॥  
स मुनिस्तस्य नोवाच किञ्चिन्मौनव्रते स्थितः ।  
तस्य स्कन्धे मृतं सर्पं क्रुद्धो राजा समासृजत् ॥  
धनुष्कोट्या समुत्क्षिप्य स चैनं समवैक्षत ।  
न च किञ्चिदुवाचैनं शुभं वा यदि वाऽशुभम् ॥  
स राजा क्रोधमुत्सृज्य व्यथितस्तं तथागतम् ।   
दृष्ट्वा जगाम नगरीम् ऋषिस्त्वास्ते तथैव च ॥   
तरुणस्तस्य पुत्रोऽभूत् तिग्मतेजा महातपाः ।  
शृङ्गी नाम महाक्रोधो दुष्प्रसादो महाव्रतः ॥  
स देवं परमीशानं सर्वभूतहिते रतम् ।  
ब्रह्माणमुपतस्थे वै काले काले सुंसयतः ॥  
स तेन समनुज्ञातो ब्रह्मणा गृहमेयिवान् ।  
सख्योक्तः क्रीडमानेन स तत्र सहसा किल ॥  
संरम्भात्कोपनोऽतीव विषकल्पो ऋषेः सुतः ।  
ऋषिपुत्रेण तत्त्वाे्र्थं कृशेन द्विजसत्तम ॥   
कृशः-  
तेजस्विनस्तव पिता तथैव च तपस्विनः ।  
शवं स्कन्धेन वहति मा शृङ्गिन्गर्वितो भव ॥  
व्याहरत्स्वृषिपुत्रेषु मा च किञ्चिद्वचो वदीः ।  
अस्मद्विधेषु सिद्धेषु ब्रह्मवित्सु तपस्विषु ॥  
क्व ते पुरुषमानित्वं क्व ते वाचस्तथाविधाः ।  
दर्पजाः पितरं द्रष्टा यस्त्वं शवधरं तथा ॥  
