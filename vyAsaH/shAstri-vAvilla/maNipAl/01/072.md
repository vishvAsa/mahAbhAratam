इन्द्रः-  
सर्वाणि कर्माणि समाप्य राजन् गृहं परित्यज्य वनं गतोऽसि ।  
तत् त्वां पृच्छामि नहुषस्य पुत्र केनासि तुल्यस्तपसा ययाते ॥  
ययातिः-  
नाहं देवमनुष्येषु न गन्धर्वमहर्षिषु ।  
आत्मनस्तपसा तुल्यं कञ्चित् पश्यामि वासव ॥  
इन्द्रः-  
यदाऽवमंस्थाः सदृशाञ्छ्रेयसश्च वरीयसश्चापि निजप्रभावात् ।  
तस्माल्लोकाश्चान्तवन्तश्च ये ते क्षीणे पुण्ये पतितोऽस्यद्य राजन् ॥  
ययातिः-  
सुरर्षिगन्धर्वनरावमानात् क्षयं गतो मे यदि शक्र लोकः ।  
इच्छेयं वै सुरलोकाद्विहीनः सतां समीपे पतितुं देवराज ॥  
इन्द्रः-  
सतां सकाशे पतितोऽसि राजंश् च्युतः प्रतिष्ठां यत्र लब्धोऽसि भूयः ।  
एवं विदित्वा नाहुष मा स्म सर्वान् वाचाऽवमंस्थाः सदृशाञ्श्रेयसश्च ॥  
वैशम्पायनः-  
ततः प्रभूतामरराजजुष्टात् पुण्याल्ँलोकात् पतमानं ययातिम् ।  
सम्प्रेक्ष्य राजर्षिरथाष्टकस्तम् उवाच सद्धर्मविधानगोप्ता ॥  
अष्टकः-  
कस्त्वं युवा वासवतुल्यरूपः स्वतेजसा दीप्यमानो यथाऽग्निः ।  
पतस्युदीर्णाम्बुधरान्धकारात् खात् खेचराणां प्रवरो यथाऽर्कः ॥  
दृष्ट्वा च त्वां सूर्यपथात् पतन्तं वैश्वानरार्कद्युतिमप्रमेयम् ।  
किं नु स्विदेतत्पततीति सर्वे वितर्कयन्तः परिमोहितास्स्मः ॥  
दृष्ट्वा च त्वां विष्ठितं देवमार्गे शक्रार्कविष्णुप्रतिमप्रभावम् ।  
अभ्युद्गतास्त्वां वयमद्य सर्वे तत्वं पाते तव जिज्ञासमानाः ॥  
न चापि त्वां धृष्णुमः प्रष्टुमग्रे न च त्वमस्मान् पृच्छसे ये वयं स्मः ।  
तत्त्वां पृच्छामः कमनीयरूप कस्य त्वं वा किन्निमित्तं त्वमागाः ॥  
भयं तु ते व्येतु विषादमोहौ त्यजाशु देवेन्द्रसमानुरूप ।  
त्वां वर्तमानं हि सतां सकाशे नालं प्रसोढुं बलवृत्रहन्ता ॥  
सन्तः प्रतिष्ठा हि सुखच्युतानां सतां सदैवामरराजकल्प ।  
सुसङ्गतास्स्थावरजङ्गमेशाः प्रतिष्ठितस्त्वं सदृशेषु सत्सु ॥  
प्रभुरग्निः प्रतपने भूमिरावपने प्रभुः ।  
प्रभुस्सूर्यः प्रकाशित्वे सतामभ्यागतः प्रभुः ॥ ॥  
