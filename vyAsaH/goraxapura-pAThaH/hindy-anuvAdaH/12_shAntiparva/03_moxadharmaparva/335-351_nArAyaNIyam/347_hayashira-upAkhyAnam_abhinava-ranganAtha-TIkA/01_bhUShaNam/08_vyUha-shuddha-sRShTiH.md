+++
title = "०८ व्यूह-शुद्ध-सृष्टिः"

+++
[[हयग्रीवावतार-पूर्व-भावि-संकर्षणादि-व्यूह-शुद्ध-सृष्टिः]]

एतावता 'तमसा गूढमग्रे प्रकेतम्' (तै. ब्रा. २-८-९) इति श्रुत्यर्थ उक्तः - अथ (प.) संहितानुसारेण 'प्रातरग्निम्' इत्याद्युत्तरश्रुतितात्पर्यविषयहयग्रीवावतारस्य सङ्कर्षणाद्यनन्तरकालिकतया 'तमसस्तन्महिनाजायतैकम्' इति श्रुत्यर्थमभिसन्धाय प्रथमतस्सङ्कर्षणाद्यवतारान् प्रदर्शयति । तमसो ब्रह्मसम्भूतमित्यादि श्लोकेन -

> तमसो ब्रह्मसम्भूतं तमो मूलामृतात्मकम् ॥ १६ ॥  
तद्विश्वभावसंज्ञान्तं पौरुषीं तनुमाश्रितम् ।  
सोऽनिरुद्ध इति प्रोक्तस्तत्प्रधानं प्रचक्षते ॥ १७ ॥   
तदव्यक्तमिति ज्ञेयं त्रिगुणं नृपसत्तम ।

अत्र तमश्शब्दोऽविभक्ततमश्शरीरकपरमात्मपरः, देवमनुष्यादिशब्दवच्छरीरवाचकस्य तमश्शब्दस्यापि शरीरिणि पर्यवसानात् । तमसः परमात्मशरीरत्वं च सुबालोपनिषदि व्यक्तम् । 

## तमश्शरीरकस्य वासुदेवस्य व्यूहस्रष्टृता

'अव्यक्तमक्षरे लीयते, अक्षरं तमसि लीयते, तमः परे देव एकीभवति, इत्युक्तक्रमेण 'अव्यक्तं भिनत्ति अव्यक्तं भित्वाऽक्षरं भिनत्ति अक्षरं भित्वा मृत्युं भिनत्ति मृत्युर्वै परे देवे एकीभवति, इति परमात्मनैकीभूतत्वेन श्रुतस्य मृत्युशब्दवाच्यस्य तमसः 'यस्याव्यक्तं शरीरं, यस्याक्षरं शरीरम्' इत्यनन्तरं 'यस्य मृत्युश्शरीरम्' इत्यनेन परमात्मशरीरत्वप्रतिपादनात् । अत एव स्मृत्यधिकरणटीकायाम् -

> ततस्स्वयम्भूर्भगवानव्यक्तो व्यञ्जयन्निदम् ।  
महाभूतादिवृत्तौजाः प्रादुरासीत्तमोनुदः ॥

इति मनुवचने तमोनुदः अव्यक्तः इति शब्दाभ्यां तमःप्रेरकस्य तच्छरीरिण एवाऽव्यक्तशरीरकत्वकथनमपि संगच्छते । तमसो भगवच्छरीरत्वं 'सोऽभिध्याय शरीरात्स्वादि'ति मनुवचनेऽपि स्पष्टम् । तमोनुद इत्यस्य प्रथमान्तता मनुवचनव्याख्यातृभिर्मेधातिथिकुल्लूकभट्टादिभिस्सर्वैरप्यङ्गीकृता1 ।

<details><summary>दीधितिः</summary>

1 एवंस्थिते श्रीकण्ठानुयायिभिः कैश्चित् (अ-दी-शि-त-वि) तमोनुद इत्यस्य नुदधातोः क्विपि पञ्चम्यन्ततामाश्रित्य तमःप्रेरकशिवान्नारायणस्योत्पत्तिरत्र विवक्षितेत्युक्तिर्दुराग्रहमूलैवेति विभावनीयम् । अत एव मनुस्मृतौ 'प्रादुरासीत्तमोनुद इत्यनन्तरं 'स एष स्वयमुद्बभौ' इत्युत्पत्तेरनन्याधीनत्वोक्तिस्सङ्गच्छते । एवमुदाहृतमात्स्यवचनेष्वपि ॥
</details>

ब्रह्मसम्भूतमिति विभक्ततमोऽक्षरशरीरकं ब्रह्म संजातमित्यर्थः 'तमसस्तन्महिनाजायत' इति श्रुतिर्न तमोमात्रादुत्पत्तिपरा किन्तु तच्छरीरकाद्ब्रह्मणः 'तमसा गूढमग्रे प्रकेतम्' इति पूर्वमाम्नानादिति दर्शयति । तमोमूलामृतात्मकमिति । मूलं 'योह वा उपरिस्थश्श्रूयते 'ऊर्ध्वमूलं त्रिपाद्ब्रह्म' इत्यादि श्रुतिप्रसिद्धम् अमृतम् 'एतदमृतमेतदभयमेतद्ब्रह्म' इत्यादिश्रुतिप्रसिद्धं वासुदेवरूपम् परं ब्रह्म आत्मा । अन्तः प्रविश्य नियन्ता । यस्य तथाभूतम् एतेन 'यस्य मृत्युश्शरीरम्' इति सौबालश्रुत्यर्थ उक्तः ।

## वासुदेवस्वैव सङ्कर्षणादिमूर्तिसंज्ञाभेदाः

तमसो वासुदेवशरीरत्वकथनेन 'तमसस्तन्महिनाजयतैकम्' 'तमसो ब्रह्मसम्भूतम्' इति श्रुतितदुपबृंहणयोर्वासुदेवादेवोत्पत्तिर्विवक्षितेति बोधितम् । तदित्यादि तत् मूलामृतम् ब्रह्म । विश्वभावसंज्ञान्तमित्यत्र भावशब्दः 'भावस्सत्तास्वभावाभिप्रायचेष्टात्मजन्मसु' इति कोशादात्मवाची विश्वभावसंज्ञा अन्ते यस्य तदिति विग्रहः माण्डूक्यादिषु प्रणवघटकार्धमात्रामकारोकाराकारविचरणावसरे उक्ताः यास्तुरीयप्राज्ञतैजसविश्वसंज्ञास्तत्प्रतिपाद्यमिति यावत् ॥
वासुदेवसङ्कर्षणप्रद्युम्नानिरुद्धानामेवैतास्संज्ञा इति (१२९) प्रागेव निरूपितम् । अयञ्चार्थः --

> अनादिनिधनश्श्रीमान्हरिर्नारायणः प्रभुः । 

इत्यादौ - 

> तं विश्वभूतं विश्वादिं परमं विद्धि चेश्वरम् ॥ ७८६-१३ ॥

इत्यन्ते -

> मूलस्थायी स भगवान् स्वेनानन्तेन तेजसा ।  
तत्स्थस्सृजति तान् भावानात्मरूपान्महामनाः ॥ ६१ ॥ 

इत्यादौ 'स चानिरुद्धस्सृजते महात्मा' इत्यन्ते च मोक्षधर्मे पूर्वं सङ्ग्रहेणोक्तः । एतेन वासुदेवस्य कथं सर्वजगत्स्रष्टृत्वम् अनिरुद्धस्य चतुर्मुखसर्गकर्तृत्वादिति शङ्का व्युदस्ता ॥
'पौरुषीं तनुमाश्रित'मिति - एतेन मूर्तिभेदेन संज्ञाभेदः वस्तुतो व्यक्तिरेकैवेति बोधितम् । तदेवाह । सोऽनिरुद्ध इत्यादिना । सः वासुदेव एव अनिरुद्ध इति प्रोक्तः ॥

## व्यूहमुखेन सत्त्वादिगुणत्रयाधिष्ठातृता

ननु पूर्वं 'तम एवाभवत्सर्वं' तमसो ब्रह्मसम्भूतमित्यादिना तमस एवोपादानकारणत्वं प्रतीयते श्वेताश्वतरप्रथमाध्याये 'किङ्कारणं ब्रह्मे'त्यारभ्य मध्ये 'क्षरं प्रधानममृताक्षरं हरः क्षरात्मानावीशते देव एकः' इति अन्ते च 'सर्वं प्रोक्तं त्रिविधं ब्रह्ममेतत्' इति चोक्त्या प्रधानचेतनशरीरकब्रह्मण उपादानकारणता प्रतीयते इति मन्दानां विरोधशङ्कायां तमसः अक्षरस्य अव्यक्तस्य च अवस्थाविशेषविशिष्टप्रधानरूपतया तच्छरीरक एव तमश्शरीरक इत्यभिप्रायवानाह । तत्प्रधानमित्यादि । तत् तमश्शरीरकं वासुदेवरूपं ब्रह्म प्रधानम् प्रधानशरीरकम् प्रचक्षते श्वेताश्वतरा इति शेषः । तत्र चेतनान्तर्भावं व्यञ्जयति । तदव्यक्तमिति । अत्र तच्छब्दः पूर्ववत् । अव्यक्तम् । अव्यक्तशरीरकं ज्ञेयम् इदमुपलक्षणमक्षरस्यापि । तथा चाक्षरावस्थायां चेतनान्तर्भावान्न विरोध इति भावः । त्रिगुणं सत्त्वरजस्तमोगुणत्रयवत् अस्य चाव्यक्तपदार्थविशेषणाव्यक्तेऽन्वयः । भगवान्नृसिंहश्श्वेतः गौर आत्रेयः पण्डित इत्यादौ श्वेतगौरपदार्थवदिति भावः । त्रिगुणशरीरकपरता तु न युक्ता तत्प्रधानं तदव्यक्तमितिवत् तत्त्रिगुणमिति शैलीविरहात् । त्रिगुणपदेन गुणसाम्यावस्थमव्यक्तमिति सूचितम् । यद्वा तत्प्रधानमित्यस्य वासुदेव एव मुख्यः मूलभूत इत्यर्थः । तत्र हेतुः तदव्यक्तमिति ज्ञेयमिति । उक्तं चाहिर्बुध्न्येन -

> सङ्कर्षणादिभूम्यन्तमञ्जनं विगतं यतः ।  
तदव्यक्तमिति ज्ञेयम् ........... ॥ इति ४-७१ ॥ 

अव्यक्तत्वादेव प्राधान्यमिति भावः । तर्हि कथं सृष्ट्यादिकमिति शङ्कायामाह । त्रिगुणमिति । व्यूहमुखेन गुणत्रयाधिष्ठातृ इत्यर्थः ॥ 1

<details><summary>दीधितिः</summary>

1 'उक्तं च मोक्षधर्म एव 'पञ्चविंशतितमो विष्णुरित्यादि --

> निर्गुणं चेश्वरं नित्यमधिष्ठातारमेव च ।  
प्रकृतेश्च गुणानां च पञ्चविंशतिकं बुधाः ॥ इति ॥ 

> कथं गुणा भविष्यन्ति निर्गुणत्वान्महात्मनः ।

इति प्रश्नप्रतिवचनेषु —

> पञ्चविंशतिमस्तात लिङ्गेषु नियतात्मकः ।  
अनादिनिधनोऽनन्तस्सर्वदर्शी निरामयः ॥  
केवलं त्वभिमानित्वाद्गुणेष्वगुण उच्यते ॥ ३१०-२९ ॥

इति च । 

**व्यूहस्य मैत्रायणीयोपनिषत्सिद्धता**

एतेन तमोरजस्सत्वाधिष्ठातारस्सङ्कर्षणप्रद्युम्नानिरुद्धा इति सूचितम् । अयमर्थो मैत्रायणीये स्पष्टः । तथाहि तत्र द्वितीयप्रपाठके “यो ह वावोपरिस्थश्श्रूयते गुणेष्वेवोर्ध्वरेतसः स वा एष शुद्धः पूतश्शून्यश्शान्तो ऽप्राणो निरात्माऽनन्ताऽक्षय्यः स्थिरश्शाश्वतोऽजस्स्वतन्त्रस्स्वेमहिम्नि तिष्ठतीत्यनेनेदं शरीरं चेतनवत्प्रतिष्ठापितं प्रचोदयिता वैषोऽस्येति । ते होचुर्भगवन् कथमनेनानिष्ठेनैतद्विधमिदं चेतनवत्प्रतिष्ठापितं प्रचोदयिता वैषोऽस्य कथमिति तान् होवाच । स वा एष सूक्ष्मोग्राह्योऽदृश्यः पुरुषसंज्ञोऽबुद्धिपूर्वमिहैवावर्ततेंऽशेनेति । सुप्तस्येवाबुद्धिपूर्वं विबोध एवमिति । अथ यो ह खलु वा वैतस्य सोंशोऽयं यश्चेतामात्रः प्रतिपुरुषः क्षेत्रज्ञः सङ्कल्पाध्यवसायाभिमानलिङ्गः प्रजापतिर्विश्वाख्यश्चेतनेनेदं शरीरं चेतनवत्प्रतिष्ठापितं प्रचोदयिता वैषोप्यस्येति । ते होचुर्भगवन् यद्यनेनेदृशेनानिष्ठेनैतद्विषमिदं चेतनवत्प्रतिष्ठापितं प्रचोदयिता वैषोऽस्य कथमिति । तान् होवाचेति प्रजापतिर्वा एकोऽग्रेऽतिष्ठत्सनारमतैकस्सोत्मानमभिध्यात्वा बह्वीः प्रजा असृजत" इति । पञ्चमे च "तमो वा इदमग्र आसीदेकं तत्परे स्यात्तत्परेणेरितं विषमत्वं प्रयात्येतद्रूपं वैरजः तद्रजः खल्वीरितं विषमत्वं प्रयात्येतद्वै सत्त्वस्य रूपम् । तत्सत्वमेवेरितं रसस्संप्रास्रवत् । सोंशोऽयं यश्चेतामात्रः प्रतिपुरुषः क्षेत्रज्ञस्सङ्कल्पाध्यवसायाभिमानलिङ्गः प्रजापतिर्विश्वेत्यस्य प्रागुक्तास्तनवः । अथ यो ह खलु वाऽस्य तामसोंशोऽसौ सब्रह्मचारिणो योऽयं रुद्रोऽथ यो ह खलु वा वाऽस्य राजसोंशोऽसौ सब्रह्मचारिणो योऽयं ब्रह्माऽथ यो ह खलु वा वाऽस्य सात्त्विकोंऽशोऽसौ सब्रह्मचारिणो योऽयं विष्णुस्स वा एष एकस्त्रिधा भूतोऽष्टधैकादशधा द्वादशधाऽपरिमितधा वोद्भूत उद्भूततत्वाद्भूतं भूतेषु चरति प्रविष्टस्स भूतानामधिपतिर्बभूवेत्यसावात्माऽन्तर्बहिश्च" इति अत्र द्वितीये 'यो ह वाव उपरिस्थः श्रूयते' इत्यत्र उपरिस्थो वासुदेवः 'गुणेष्वेवोर्ध्वरेतस इत्यत्र गुणपदं 'तमो वा इदमग्र आसीदेकमि'ति पञ्चमोक्ततमोरजस्सत्त्वगुणपरं,

**षष्ठसप्तमानुगुणद्वितीयप्रपापठकार्थनिरूपणम्**

तमोरजस्सत्त्वगुणाधिष्ठातारस्सङ्कर्षणप्रद्युम्नानिरुद्धा एवोर्ध्वरेतसः 'ऊर्ध्वमूलं त्रिपाद्ब्रह्म' इति तत्रैव षष्ठे -

> चाक्षुषस्स्वप्नचारी च सुप्तस्सुप्तात्परश्च यः ।  
भेदाश्चैतेऽस्य चत्वारस्तेभ्यस्तुर्यं महत्परम् ।  
त्रिष्वेकपाच्चरेद्ब्रह्म त्रिपाच्चरति चोत्तरे ॥ 

इति । सप्तमान्तेऽप्ययमर्थः स्फुटः । द्वितीये – 'शुद्धः पूत' इत्यादिना वासुदेवस्वरूपं विशदमुक्तं पुरुषसंज्ञोऽपि स एव । 'अबुद्धिपूर्व'मित्यस्य महत्तत्त्वापूर्वकमित्यर्थः । प्राकृतशरीराणां परम्परया महत्तत्त्वपरिणामपूर्वकतया तदभावकथनेन सङ्कर्षणादिविग्रहाणामप्राकृतत्वं सिद्ध्यति । एकस्यैव पुंसस्सुकृतवशादुत्कृष्टशरीरधारिणः दुष्कृतवशान्निकृष्टशरीरान्तरपरिग्रहवत् अत्रापि किं न स्यादिति शङ्कामपनुदति । 'सुप्तस्येवे'त्यादि । सुप्तस्य विबोधानन्तरमपि पूर्वं यत्तदेव शरीरमिति 'स एव तु कर्मानुस्मृतिशब्दविधिभ्यः' इति सूत्रे स्थापितम् । प्राकृतलयकाले सङ्कर्षणादीनामपि लयस्य 'नासदासीदि'ति श्रुतितात्पर्यविषयताया अहिर्बुध्न्यादिभिरुक्ततया प्राकृतप्रलयकालो रात्रिकाल एव सुषुप्तिकालः प्राकृतसृष्टिकाले च सङ्कर्षणादिसृष्टेः 'नैवेह किञ्चनाग्र आसीत्' इत्यादिबृहदारण्यकादावपि व्यक्ततया स एवोद्बोधकालः प्राकृतप्रलयसृष्टिकालयो रात्र्यहोरूपत्वं विष्णुपुराणादिषु स्पष्टम् । अतश्च यथोक्त एवार्थः । एवं 'रात्रिया अह्न आसीत्प्रकेतः' इति नासदासीदिति सूक्तेऽपि । पञ्चमे चेतामात्रः ज्ञानाश्रय एव, प्रतिपुरुषः सर्वानुगतः प्रतिनिधिर्वा पुरुषः क्षेत्रज्ञः वासुदेवः, 'सर्वावासं वासुदेवं क्षेत्रज्ञं विद्धि तत्त्वतः' इति मोक्षधर्मोक्तेः । 'सङ्कल्पाध्यवसायाभिमानलिङ्गः' इत्यत्र सङ्कल्पपदं तदाश्रयजीवपरम् । अध्यवसायपदं मनःपरम् अभिमानपदञ्चाहङ्कारपरमिति बोध्यम् । 'प्रजापतिर्विश्वाख्यः' इत्यत्रानिरुद्धो विवक्षितः । 

**चतुर्थपञ्चमप्रपापाठकार्थः (ना. उ.) विष्णोः परत्वं च**

सोंऽशोऽयमि'त्यादिपञ्चमप्रपाठकवाक्यस्याप्येवमेवार्थः पञ्चमे 'विश्वेत्यस्य प्रागुक्ता एतास्तनव' इति वाक्यस्यायमेवार्थः प्राक् चतुर्थप्रपाठके 'अग्निर्वायुरादित्यः कालो यः प्राणोऽन्नं ब्रह्म रुद्रो विष्णुरित्येकेऽन्यमभिध्यायन्त्येकेऽन्यं श्रेयः कतमो यस्सोऽस्माकं ब्रूहीति । तान् होवाचेति । ब्रह्मणो वा वैता अग्न्यास्तनवः परस्यामृतस्याशरीरस्यैव लोके प्रतिमोदतीह यो यस्यानुषक्त इत्येवं ह्याह । ब्रह्म खल्विदं वाव सर्वं यावाऽस्या अग्न्यास्तनवस्ता अभिध्यायेदर्चयेन्निहनुयाच्चातस्ताभिस्सहैवोपर्युपरिलोकेषु चरत्यथ कृत्स्नक्षय एकत्वमेति पुरुषस्य पुरुषस्य' इत्यत्रोक्ता अग्न्यादित्यादितनवः ब्रह्माण्डान्तर्वर्तिन्यः एताः 'यो ह खलु वावाऽस्य तामसोंश' इत्यादिना वक्ष्यमाणरुद्रब्रह्मविष्णुतनवः । यद्वा एताः सङ्कर्षणप्रद्युम्नानिरुद्धतनवः अत्र तमोरजस्सत्त्वगुणाधिष्ठातॄंत्सङ्कर्षणप्रद्युम्नानिरुद्धानुक्त्वा अनन्तरं रुद्रब्रह्मविष्णूनां तमोरजस्सत्त्वगुणाधिष्ठातृत्वकथनेन गुणत्रयमूलसृष्टिस्थितिलयांशे सङ्कर्षणप्रद्युम्नानिरुद्धानां द्वारित्वं रुद्रब्रह्मविष्णूनां द्वारत्वञ्च बोधितमिति व्यासस्याशयः 'यो ह खलु' इत्यादि (१७६) श्रुतेरुपबृह्मणानि (५७) पूर्वमुदाहृतानि ॥

नारायणोपनिषदि - 'अथ पुरुषो ह वै नारायणोऽकामयत प्रजास्सृजेयेती'त्युपक्रम्य 'नारायणाद्ब्रह्मा जायते नारायणाद्रुद्रो जायते' इति कर्मकृतोत्पत्तिमभिधाय 'निष्कलङ्को निरञ्जनो निर्विकल्पो निराख्यातश्शुद्धो देव एको नारायणः न द्वितीयोऽस्ति कश्चित्' इत्यनेन, नारायणस्य कर्मसम्बन्धगन्धविधुरत्वमुपपाद्य 'य एवं वेद स विष्णुरेव भवती'ति यथाक्रतुन्यायेन विष्णोर्नारायणाभेदं प्रकाश्य प्राप्यत्वमुक्तम् । एतत्तात्पर्यसूचनायैवात्रत्यवचनेषु सृज्यकोटौ विष्णोरनुक्तिः । तदुक्तं ब्रह्मवैवर्ते -

> निर्गुणः परमात्मा च य ईशः प्रकृतेः परः ।

इत्युपक्रम्य ---

> य ईशस्त्रिविधाम्मूर्तिं विधत्ते सृष्टिकर्मणि ।  
सृष्टिस्थित्यन्तजननीं ब्रह्मविष्णुशिवाभिधाम् ॥ ४-४१-६४॥

**तदेव ब्रह्मवैवर्तकूर्मपुराणोक्तम्**

> ब्रह्मा च ब्रह्मलोकस्थो विष्णुः क्षीरोदवासकृत् ।  
शिवः कैलासवासी च सर्वाः कृष्णविभूतयः ॥ ६५ ॥  
श्रीकृष्णश्च द्विधा भूतो द्विभुजश्च चतुर्भुजः ।  
चतुर्भुजश्च वैकुण्ठे गोलोके द्विभुजस्स्वयम् ॥ ६६ ॥  
तस्य देवस्य तेंशाश्च ब्रह्माविष्णुमहेश्वराः ।  
महाविष्णुस्स विज्ञेयश्श्रीकृष्णष्षोडशांशकः ॥  
नाभिपद्मोद्भवो ब्रह्मा तस्यैव जलशायिनः ।  
फालोद्भवस्तस्य स्रष्टुश्शङ्करश्चन्द्रशेखरः ॥ ७० ॥

इति ब्रह्मखण्डोपक्रमवचनानि चादावेवोदाहृतानि । कूर्मपुराणेऽप्ययमर्थः स्फुटः ॥

यथा द्वितीये -

> अहं नारायणो देवः पूर्वमास न मे परम् ।  
चतुर्मुखस्ततो जातो ब्रह्मा लोकपितामहः ॥  
रुद्रः क्रोधात्मको जज्ञे शूलपाणिस्त्रिलोचनः ॥

इति सप्तदशे च -

> यस्मादभिन्नं सकलं भिद्यते योऽखिलादपि ।  
स वासुदेवो देवानां मातुर्देहं समाविशत् ॥  
न यस्य देवा जानन्ति स्वरूपं परमार्थतः ।  
स विष्णुरदितेर्देहं स्वेच्छयाऽद्य समाविशत् ॥

इत्युपक्रम्य -

> यस्य सा तामसी मूर्तिश्शङ्करो राजसी तनुः ।  
ब्रह्मा सञ्जायते ................... ॥ 

इत्यनेन रुद्रब्रह्मणोः कर्मकृतोत्पत्तिं विष्णोरकर्मकृतावतारत्वमपि व्यञ्जयित्वा उदाहृताथर्वशिखामैत्रायणीयश्रुतितात्पर्यनिष्कर्षः कृतः । मात्स्ये च -

> महाप्रलयकाले तु एतदासीत्तमोमयम् ।

**मात्स्यबृहन्नारदीयविष्णुधर्मोक्तम्**

इत्युपक्रभ्य-

> प्रविश्यान्तर्महातेजास्स्वयमेवात्मसम्भवम् ।  
प्रहाय मात्स्यमव्यक्तं विष्णुत्वमगमत्पुनः ॥  
वासुदेवो जगत्सूतिस्तस्य सम्भूतयो ह्यमी ।  
ब्रह्मा विष्णुश्च भगवान्मार्ताण्डो वृषवाहनः ॥  
अष्टौ च वसवस्तद्वदेकादशगणाधिपाः ।  
द्वादशैव तथाऽऽदित्याः पितरो मातरस्तथा ॥  
इमा विभूतयः प्रोक्ताश्चराचरसमन्विताः । 

इति ।

बृहन्नारदीये च -

> नारायणोऽक्षरो ऽनन्तस्सर्वव्यापी निरञ्जनः ।  
तेनेदमखिलं व्याप्तं जगत्स्थावरजङ्गमम् ॥  
आदिसर्गे महाविष्णुस्स्वप्रकाशो जगन्मयः ।  
गुणभेदमधिष्ठाय मूर्तित्रयमवाप्तवान् ॥  
सृष्ट्यर्थमसृजद्देवो दक्षिणाङ्गात्प्रजापतिम् ।  
मध्येरुद्राख्यमीशानं जगदन्तकरं मुने ॥  
पालनायास्य जगतो वामाङ्गाद्विष्णुमव्ययम् । 

इत्यादि ।

विष्णुधर्मोत्तरे च -

> नारायणोऽस्य जगतस्सृष्टिसंहारकारणम् ।  
करोति जगतीपाल .................. ॥

इत्युपक्रम्य -

> वेदेषु गीयते योऽसौ पुरुषः पञ्चविंशकः ।  
अनादिनिधनो धाता त्वनन्तः पुरुषोत्तमः ॥  
असक्तं सर्वभुक्चैव निर्गुणं गुणभोक्तृ च ।  
तञ्च प्राप्य भवन्तीह ये मुक्ताः पुरुषोत्तमाः ॥

**विष्णुपुराणोक्तम्**

> अण्डो हिरण्मयो राजंस्तस्यान्तस्स्वयमेव हि ।  
शरीरग्रहणं पूर्वं सृष्ट्यर्थं कुरुते प्रभुः ॥  
ब्रह्मा चतुर्मुखो देवो रजोमात्राधिकस्सदा ।  
सृष्टिं कृत्वा स भगवान् सात्त्विकीमास्थितस्तनुम् ॥  
लक्ष्मीसहायो लोकांस्तु सर्वान्पालयते सदा ।  
अन्तकाले हरो भूत्वा जगत्संहरते पुनः ॥  
तामसीं तनुमास्थाय लीलयैव महायशाः । 

इति । 
विष्णुपुराणेऽपि --

> जुषन् रजोगुणं तत्र स्वयं विश्वेश्वरो हरिः ।  
ब्रह्माभूत्वाऽस्य जगतो विसृष्टौ संप्रवर्तते ॥  
सृष्टं च पात्यनुयुगं यावत्कल्पविकल्पना ।  
सत्वभृद्भगवान्विष्णुरप्रमेयपराक्रमः ॥  
तमोद्रेके च कल्पान्ते रुद्ररूपी जनार्दनः ।  
मैत्रेयाखिलभूतानि भक्षयत्यत्ति भीषणः ॥  
सृष्टिस्थित्यन्तकरणाद्ब्रह्मविष्णुशिवात्मिकाम् ।  
स संज्ञां याति भगवानेक एव जनार्दनः ॥ 

इति । 'ब्रह्मा दक्षादयः कालः' 'विष्णुर्मन्वादयः कालः' 'जनार्दनविभूतयः' इति च ॥

मैत्रायणीये पञ्चमे – रुद्रादीनां तमोगुणाद्यधिष्ठातृत्वकथनेन सकलचेतनानां द्वितीयप्रपाठकोक्ततामसादिगुणसमृद्धौ रुद्रादय एव निदानभूता इति बोधितम् । एतच्च 'यत्किञ्चदिह लोके वै' इति श्लोकविवरणे निरूपितम् । एतच्छ्रुतितात्पर्येणैव हयशिरउपाख्यानानन्तराध्याये 'तिस्रः प्रकृतयो राजन्नि'त्युपक्रम्य -

> जायमानं हि पुरुषं यं पश्येन्मधुसूदनः ।  
सात्विकस्स तु विज्ञेयस्स वै मोक्षार्थचिन्तकः ॥

**वारहोक्तम्**

> पश्यत्येनं जायमानं ब्रह्मा रुद्रोऽथवा पुनः ।  
रजसा तमसा चास्य मानसं समभिप्लुतम् ॥

इत्युक्तम् इत्याचार्यसूक्तिषु व्यक्तम् । वाराहवचनानि च स्तोत्रभाष्यादावुदाहृतानि । यथा वाराहे चागस्त्यं प्रति रुद्रः -

> नारायणः परो देवस्सर्वरूपो जनार्दनः ।  
त्रिधाऽत्मानं स भगवान् ससर्ज परमेश्वरः ॥  
रजस्तमोभ्यां युक्तोऽभूत्परस्सत्वाधिको विभुः ।  
ससर्ज नाभिकमलाद्ब्रह्माणं कमलासनम् ।  
रजसा तमसा युक्तस्सोऽपि मामसृजद्विभुः ।  
यस्सत्वं स हरिर्देवो यो हरिस्तत्परं पदम् ॥  
सत्वेन मुच्यते जन्तुस्सत्वं नारायणात्मकम् ॥ 

इत्यादि ।

> विष्णुरेव परं ब्रह्म त्रिभेदमिह पठ्यते ।  
वेदसिद्धान्तमार्गेषु तन्न जानन्ति मोहिताः ॥ 

इति ।

> नारायणत्परो देवः न भूतो न भविष्यति ।  
एतद्रहस्यं वेदानां पुराणानां च सत्तम ॥

इति विष्णुं प्रति रुद्रवचनम् । धरण्युवाच -

> परमात्मा शिवः पुण्य इति केचिद्भवं विदुः ।  
अपरे विष्णुमीशानमिति केचिच्चतुर्मुखम् ॥  
एतेषां कतमो देवः परः को वाथवाऽपरः ।  
एतदेव ममाचक्ष्व परं कौतूहलं च मे ॥

वराह उवाच --

> परो नारायणो देवस्तस्माज्जातश्चतुर्मुखः ।  
तस्माद्रुद्रोऽभवद्देवि स च सर्वज्ञतां गतः ॥ 

इति । तत्रैवान्यत्र ---

> अन्त्ये युगे प्रविरला भविष्यन्ति मदाश्रयाः ।  
एषमोऽहं सृजाम्याशु योजनं मोहयिष्यति ॥

इत्यादीनि । एवमुत्तररामायण, हरिवंश, लैङ्गादिवचनान्यनुसन्धेयानि । अन्यत्सर्वं प्राचां ग्रन्थेष्वेव निरूपितमिति विरम्यते विस्तरभिया ॥ १७ ॥
</details>

## हयशिरोऽवतारस्य विश्वकर्मसूक्तप्रतिपाद्यता

अथ पराशरसंहितोक्तदिशा व्यूहानन्तरहयग्रीवावतारं 'प्रातरग्निम्' इत्यादिश्रुतितात्पर्यविषयं वक्तुमुपक्रमते 

> तमिद्गर्भं प्रथमं दध्न आपो यत्र देवास्समगच्छन्त विश्वे ।  
अजस्य नाभावध्येकमर्पितं यस्मिन् विश्वानि भुवनानि तस्थुः ।  
न तं विदाथ य इमा जजानान्यद्युष्माकमन्तरं बभूव ।  
नीहारेण प्रावृता जल्प्या चासुतृप उक्थशासञ्चरन्ति 

इति ऋग्वेदे (८-३-१७) द्वितीयविश्वकर्मसूक्ते श्रूयते । तत्र 'अजस्य नाभावध्येकम्' इत्यत्र एकमित्यस्य पुष्करपरत्वं 

> अजस्य नाभावध्येकं यस्मिन् विश्वं प्रतिष्ठितम् ।  
पुष्करं पुष्कराक्षस्य तस्मै पद्मात्मने नमः ॥ ( ४-६-६२) 

इति वचनेन स्थापितम् । 

> अजस्य नाभाविति यस्य नाभेरभूच्छ्रतेः पुष्करं लोकसारम् ।  
तस्मै नमो व्यस्तसमस्तविश्वविभूतये विष्णवे लोककर्त्रे 

इति स्कान्दवचनमप्येतदेव दृढीकरोति । 

> आपो वा इदमासंत्सलिलमेव ।  
स प्रजापतिरेकः पुष्करपर्णे समभवत् 

इति श्रुत्यन्तरानुसाराच्चायमेवार्थो युक्तः । यजुर्वेदिनां (४-६-२) विश्वकर्मसूक्ते तु — 'अजस्य नाभावध्येकमि'ति मन्त्रानन्तरं 'विश्वकर्मा ह्यजनिष्टदेव आदिद्गन्धर्वो अभवद्द्वितीयः' इति मन्त्रः पठितः । अत्र गन्धर्वपदं हयवाचकम् । शिरस एव प्राधान्याद्धयशिरःपरम् । ऋग्वेदिनामेतन्मन्त्राभावेऽपि प्रथमविश्वकर्मसूक्तान्ते ‘वाचस्पतिं विश्वकर्माणमूर्तये' इति मन्त्रपाठेन 'न तं विदाधय इमा जजानान्यद्युष्माकमन्तरं बभूव' इति 
