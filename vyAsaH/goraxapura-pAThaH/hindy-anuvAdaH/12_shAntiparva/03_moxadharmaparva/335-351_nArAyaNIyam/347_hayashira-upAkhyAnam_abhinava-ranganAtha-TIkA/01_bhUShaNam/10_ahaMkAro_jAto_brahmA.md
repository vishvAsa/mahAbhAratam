+++
title = "१० अहंकारो जातो ब्रह्मा"

+++
[[चतुर्मुखस्याहङ्कारनाम्नस् सप्रमाण-सम्प्रदाय-साधनम्]]

**तस्येत्यादि** - महान् महत्तत्त्वं, आत्मगुणः आत्मनः "आत्मभूतो वासुदेव" इत्यानुशासनिकोक्तरीत्या वासुदेवस्य, गुणः उपसर्जनभूतः, एतेन प्रकृतेस्स्वतन्त्राया एव परिणाम इति साङ्ख्यपक्षः प्रत्युक्तः स्मृत इति अनेन पूर्वं वासुदेवादेव महत्तत्त्वस्योत्पत्तिर्नानिरुद्धादिति सूचितम् । ततः अनन्तरम् अहङ्कारः अहङ्काराभिमानी उभयभावनत्वेनाहमभिमानाश्रयो वा । एतेन "आत्मैवेदमग्र आसीत्पुरुषविधस्सोऽनुवीक्ष्य नान्यदात्मनोऽपश्यत्सोऽहमस्मीत्यग्रे व्याहरत्ततोऽहं नामाभवत्" इत्यादिबृहदारण्यकश्रुतिरत्र मूलमिति ज्ञापितम् ॥
अत्र व्यासार्याः - 

> अहमिति हिरण्यगर्भनाम अहमभिमानाश्रयव्यष्टिपुरुषाणां प्रथमत्वाद्धिरण्यगर्भस्य । तथा मोक्षधर्मे चतुर्मुखस्य अहङ्कारसंज्ञत्वमुक्तम् ॥

> मया सृष्टः पुरा ब्रह्मा मद्यज्ञमयज(मकरो)त्स्वयम् ।  
ततस्तस्मै वरान्प्रीतो ददावहमनुत्तमान् ।  
मत्पुत्रत्वञ्च कल्पादौ लोकाध्यक्षत्वमेव च ।  
अहङ्कारकृतञ्चैव तथा पर्यायवाचकम् ॥ 

इति ।
तत्रैव भृगुभरद्वाजसंवादे -

> तस्मात्पद्मात्समभवद्ब्रह्मा वेदमयो निधिः ।  
अहङ्कार इति ख्यातस्सर्वभूतात्मभूतकृत् ।  
ब्रह्मा च स महातेजा य एते पञ्च धातवः । 

इति चोक्तत्वात् । तस्मादयमर्थः अहमस्मि अहं स्यां चतुर्मुखस्स्यामिति सङ्कल्पवाक्यं व्याहरत् ततोहंनामा चतुर्मुखोऽभवदित्यर्थ 

इत्यादिना श्रुत्यर्थं निरणैषुः । उक्तञ्च नृसिंहतापतीये - “सर्वाहंमानी हिरण्यगर्भ" इति । 

## वेदचतुष्टयानुरूपं चतुर्मुखत्वं हिरण्यगर्भशब्दार्थश्च

शुभचतुर्मुखः शुभानि ऋगादिचतुर्वेदोच्चारणानुकूलतया कल्याणानि चत्वारि मुखानि यस्य सः अनेन "वेदेन रूपे व्यकरोत्सतासती प्रजापतिः" ॥

> नामरूपञ्च भूतानां कृत्यानाञ्च प्रपञ्चनम् ।  
वेदशब्देभ्य एवादौ देवादीनां चकार सः ॥

इत्यादिश्रुतिस्मृतिप्रसिद्धा 'ततो भूतगणान् सृजन्' इति वक्ष्यमाणसृष्टिसामग्री पूर्णेति सूचितम् । स तु चतुर्मुख इति क्वचित्पाठः तत्पाठेऽप्ययमर्थ उपस्कार्यः मुखचतुष्टयस्य वेदचतुष्टययुक्तत्वमुक्तं विष्णुधर्मोत्तरे -

> ब्रह्मा देववरो ज्ञेयस्सर्वभूतनमस्कृतः ॥ ३ ॥ ४६ ॥ ७ ॥ 
ऋग्वेदः पूर्ववदनं यजुर्वेदस्तु दक्षिणम् ।  
पश्चिमं सामवेदस्स्यादाथर्वणमथोत्तरम् ॥ 

इति । 
1हिरण्यगर्भः 

> हिरण्मयमण्डं तस्य गर्भ इव तदण्डमभवद्धैमं सहस्रांशुसमप्रभम् ।  
तस्मिन् जज्ञे स्वयं ब्रह्मा 

इति मनूक्तेरिति सुधायां हिरण्यगर्भशब्दो विवृतः ॥

<details><summary>दीधितिः</summary>

1 अत्र गर्भपदप्रयोगेण गर्भोपनिषदि “यदि योन्यां प्रमुञ्चामि तं प्रपद्ये नारायणमि" त्यादिना "जातमात्रस्तु वैष्णवेन वायुना संस्पृश्य तदा न स्मरति जन्ममरणं न च कर्म शुभाशुभम्" इत्यन्तेनोक्ता जननात्पूर्वं पूर्वजात्यादिस्मरणाद्यवस्था जननानन्तरं तद्विसजातीयावस्था च सर्वजीवसाधारणी चतुर्मुखस्यापि निश्शेषं न परित्याज्येति सूचितम् । तदाह पराशरः -

> द्विविधा भावना भूप विश्वमेतन्निबोधत ।  
ब्रह्माख्या कर्मसंज्ञा च तथा चैवोभयात्मिका ॥ ६ ॥ ७ । ४८ ॥  
हिरण्यगर्भादिषु च ब्रह्मकर्मात्मिका द्विधा ।  
बोधाधिकारयुक्तेषु विद्यते भावभावना ॥ ५१ ॥ 

इति ।

> हिरण्यगर्भो भगवान्वासवोऽथ प्रजापतिः ।  
मरुतो वसवो रुद्रा भास्करास्तारका ग्रहाः ॥ ५६ ॥  
प्रधानादिविशेषान्तं चेतनाचेतनात्मकम् ।  
मूर्तमेतद्धरे रूपं भावनात्रितयात्मकम् ॥ ५६ ॥ 

इति च ।
</details>


## हिरण्यगर्भस्योभयभावनता

भगवान् ज्ञानशक्त्यादिषाड्गुण्यपूर्णवासुदेवात्मकः, वासुदेव एव वा भगवच्छब्दार्थः सामानाधिकरण्यमपृथक्सिद्धिनिबन्धनम् । उक्तञ्च बृहन्नारदीये -

> वासुदेवात्मकं सर्वं जगत्स्थावरजङ्गमम् ।  
आब्रह्मस्तम्बपर्यन्तं तस्मादन्यन्न विद्यते । इति ।

सर्वजीवसाधारणस्य वासुदेवात्मकत्वस्य चतुर्मुखे विशिष्य कथनम् "या ते धामानि परमाणि यावमा या मध्यमा विश्वकर्मन्नुतेमा" इति श्रुत्युक्तमध्यमशरीरत्वबोधनमुखेन पौष्कराद्युक्तगौणप्रादुर्भावत्वसूचनार्थम् ॥
यद्वा भगवान् 

> उत्पत्तिं प्रलयञ्चैव भूतानामागतिं गतिम् ।  
वेत्ति विद्यामविद्याञ्च 

इत्युक्तज्ञानविशेषवान्, द्युतिमानिति क्वचित्पाठः तत्पाठे द्युतिमान् कान्तिमान् अनेन सर्वचेतनसमष्टिभरितविग्रहवत्त्वमुक्तं भवति । सर्वलोकपितामहः सर्वलोकानां पितरः मरीच्यादयः तेषां पिता "पितृव्यमातुलमातामहपितामहा" इति निपातनात्साधुः । अनेन चतुर्मुखेन मरीच्यादिद्वारा क्रियमाणा सृष्टिरुक्ता । एतावता 

> ता इमा आपस्तद्धिरण्मयमण्डमभवत् ।  
तत्र ब्रह्मा चतुर्मुखो जायत 

इति महोपनिषदर्थस्संक्षिप्तः ॥ अथ 

> आपो वा इदमासंत्सलिलमेव स प्रजापतिरेकः पुष्करपर्णे समभवत् । 

> यन्नाभिपद्मादभवन्महात्मा प्रजापतिः 

> अजस्य नाभावध्येकम् - विश्वकर्मा ह्यजनिष्ट देवः 

इत्यादिश्रुत्यभिप्रायेणाह पद्येऽनिरुद्धात्सम्भूत इत्यादि, पद्मनिभेक्षण इति अनेन सृष्ट्यौपयिकेक्षणसम्पत्तिस्सूचिता ।

## तस्य कर्ममूलकदेवत्वहेतुसत्त्वस्थता

सहस्रपत्रे इत्यादि सहस्रपत्रे सनातन उपविष्ट इति योजना, एतेन भगवन्नाभिकमल एव चतुर्मुखेन सृष्ट्यादिकं कृतमिति सूचितम् । व्यक्तमेतद्धरिवंशादौ । ददृशे इत्यादि, प्रभुस्सत्त्वस्थस्सपरमेष्ठी तत आपोमयान् लोकान् भूतगणान् सृजन् अद्भुतसङ्काशो ददृशे इति योजना सत्त्वस्थः1 सत्वगुणयुक्ते तन्निमित्ते वा देवशरीरे तिष्ठतीति तथोक्तः “सुपि स्थः" इति कः देवोत्तमः देवजातीय इति यावत् ॥

<details><summary>दीधितिः</summary>

1 यथोक्तं मनुस्मृतौ -

> सत्त्वं ज्ञानं तमोऽज्ञानं रागद्वेषौ रजस्स्मृतम् ।  
एतद्व्याप्तिमदेतेषां सर्वभूताश्रितं वपुः ॥ १२ ॥ २६ ॥

इत्युपक्रम्य -

> त्रयाणामपि चैतेषां गुणानां यः फलोदयः ।  
अग्र्यो मध्यो जघन्यश्च

इत्यादिना तन्निमित्तकर्माण्युक्त्वा -

> येन यांस्तु गुणेनैतान् संसारान् प्रतिपद्यते ।  
तान् समासेन वक्ष्यामि सर्वस्यास्य यथाक्रमम् ॥ २९ ॥  
देवत्वं सात्विका यान्ति मनुष्यत्वञ्च राजसाः ।  
तिर्यक्त्वं तामसा नित्यमित्येषा त्रिविधा गतिः ॥ इति ।

तन्निमित्तकशरीरभेदानभिधाय तत्राप्यधममध्यमोत्तमभेदकथनावसरे —

> ब्रह्मा विश्वसृजो धर्मो महानव्यक्तमेव च ।  
उत्तमां सात्विकीमेतां गतिमाहुर्मनीषिणः ॥ ५० ॥  
एष सर्वस्समुद्दिष्टस्त्रिप्रकारस्य कर्मणः ।  
त्रिविधस्त्रिविधः कृत्स्नस्संसारस्सार्वभौतिकः ॥ 

इति ॥ एतेन मैत्रायणीयश्रुत्यादौ रजोगुणाधिष्ठातृत्वेनोक्तस्य चतुर्मुखस्य
कथं सत्त्वस्थतेति शङ्काऽपाकृता ॥

</details>

## परमेष्ठिभूतशब्दद्वयार्थः

परमेष्ठी परमे उत्कृष्टे भगवन्नाभिपद्मे तिष्ठतीति तथोक्तः "परमेस्थः कित्" इत्यौणादिक इनिः । आपोमयान् लोकानित्यत्र लोकशब्दो जनिमत्प्राणिपरः आपोमयत्वश्च प्रलयकालिकम् एतच्च पूर्वोदाहृतविष्णुधर्मोत्तरवचनादौ स्पष्टम् । भूतगणानिति भूतशब्दः पाञ्चभौतिकस्थावरजङ्गमशरीरवत्परः भृगुभरद्वाजसंवादादौ चैतत्पूर्वमेव स्पष्टमुक्तम् । अत्राप्युपक्रमे -

> यत्किञ्चिदिह लोके वै देहबद्धं विशाम्पते ।  
सर्वं पञ्चभिराविष्टं भूतैरीश्वरबुद्धिजैः ॥ 

इत्यनेन तदेव स्मारितम् ॥ 

