+++
title = "०२ उपोद्घातः"

+++
## आ-महाभारतम्
श्रियःपतिः परम-कारुणिको भगवान्  
सर्वेषाम् एव पुरुषाणाम्  
उपादित्सित-जिहासितेष्टानिष्ट-फल--तत्-साधनानां  
त्याज्योपादेय-परिज्ञानाय  
वेदाख्यं शास्त्रं चतुर्-मुखादि-परम्परया प्रावर्तयत्।  
तस्मिंश् च ज्ञाने द्वापरे खिले सति  
नष्ट-प्रज्ञान् अनुजिघृक्षुः

> देवता-पारमार्थ्यं च  
यथावद् वेत्स्यते भवान्
पुलस्त्येन यद् उक्तं ते  
सर्वम् एतद् भविष्यति

इति  
पुलस्त्य-वसिष्ठ-वर-प्रदान-लब्ध--पर-देवता-पारमार्थ्य-ज्ञानवतः[1]  
पञ्च-रात्रैक-रस--श्रुति-तात्पर्य-विषय--निगूढार्थाविष्करण-पटिष्ठात् पराशरात्  
सत्यवत्यां कृष्ण-द्वैपायन-रूपेण अवतीर्य   
वेदं सर्वं विभज्य  
तद्-उपबृंहणम् इतिहास-रत्नं महाभारतं च प्राणैषीत्।

<details><summary>दीधितिः</summary>

1 पञ्चरात्रैकरसेति । विष्णुपुराणस्य वासुदेवद्वादशाक्षरविवरणरूपत्वं व्यक्तम् विष्णुपुराणपरिशीलनपराणां विदुषाम् ॥
</details>


## सभापर्व
### नारायण-परत्वम्
तत्र च सभा-पर्वणि ४३. तमे अध्याये -

> अव्यक्तो व्यक्तलिङ्गस्थो य एष भगवान्प्रभुः ।  
पुरा नारायणो देवः स्वयम्भूः प्रपितामहः ॥  
सहस्रशीर्षः पुरुषो ध्रुवोऽनन्तः सनातनः ।  
सहस्रास्यः सहस्राक्षः सहस्रचरणो विभुः ॥ 

इत्यादिना सर्ववेदपठितस्य पुरुषसूक्तस्य

> ब्रह्मादिषु प्रलीनेषु नष्टे लोके चराचरे ।  
आभूतसम्प्लवे प्राप्ते प्रलीने प्रकृतौ महान् ॥  
एकस्तिष्ठति सर्वात्मा स तु नारायणः प्रभुः ।  
नारायणस्य चाङ्गानि सर्वदैवानि भारत ॥  
अन्यानि सर्वदैवानि सर्वाङ्गानि महात्मनः ।  
सर्वं चाऽपि हरौ संस्थं सूत्रे मणिगणा इव ॥  
आभूतसम्प्लवन्तेऽथ दृष्ट्वा सर्वं तमोऽन्वितम् ।  
ब्रह्मभूतस्तदात्मानं ब्रह्माणमसृजत्स्वयम् ।   
सोऽध्यक्षः सर्वभूतानां प्रभूतप्रभवोऽच्युतः ।  
सनत्कुमारं रुद्रं च सप्तर्षींश्च तपोधनान् ॥  
सर्वमेवाऽसृजद्ब्रह्मा तथा लोकांस्तथा प्रजाः ।

इत्यनेन 'एको वै नारायण आसीन्न ब्रह्मा नेशानः' इत्यादि महोपनिषदः 'तद्ब्रह्म स आत्मा अङ्गान्यन्या देवताः' इति तैत्तिरीयोपनिषद्वाक्यस्य च अर्थं निर्णीय 


### ब्रह्मादयो गौणप्रादुर्भावाः, कृष्णस्यायोनिजत्वं, तदर्चनाकरणे दोषः 

ततो (४४) भगवतो नरनारायणहर्यात्मना 1मुख्यप्रादुर्भावं तस्माद्ब्रह्मरुद्रादिगौणप्रादुर्भावोत्पत्तिं तेनैव 2स्वकर्णमलसम्भूतयोः स्वनाभिपुष्करजातब्रह्मसमीपमागतयोः योद्धुकामयोर्मधुकैटभयोर्हननं, पौष्करप्रादुर्भावमाहात्म्यं वराहनृसिंहवामनपरशुरामश्रीरामप्रादुर्भावसंक्षिप्तचरितम्,

<details><summary>दीधितिः</summary>

1 मुख्येति —

> नरनारायणौ भूत्वा हरिरासीद्युधिष्ठिर । (४४)  
ब्रह्मा च शक्रः सूर्यश्च प्रादुर्भवति कार्यतः ॥

इति नरादीनां ब्रह्मादीनां च पार्थक्येन प्रादुर्भावप्रतिपादनेनैव पञ्चरात्रसंहितोक्तगौणमुख्यविभागोऽत्र विवक्षित इति प्रतीयते । एवमन्यत्रापि (कू. पु. २०७ पु.)। अत एव ब्रह्मरुद्रादीनां पूर्वं परत्र च सृष्टिप्रतिपादनं सङ्गच्छते । भगवद्गुणदर्पणे 'वरारोह'नामनिरूपणावसरे चाऽयमर्थः स्पष्टः ॥

* 'कृष्ण एव हि लोकानामुत्पत्तिरपि चाप्ययः ।  
कृष्णस्य हि कृते भूतमिदं विश्वं चराचरम् ॥ 

इति कृष्णं प्रस्तुत्य,

2 एवमेव हरिवंशादावपि । एतच्च कल्पभेदाभिप्रायकम् । तेनाऽत्रोपाख्याने मधुकैटभयोः जलबिन्दुभ्यामुत्पत्तिप्रतिपादनस्य न विरोधः ॥
</details>

> आज्ञापयित्वा सर्वज्ञो व्यजायत यदोः कुले ।  
आत्मान3मात्मना तात कृत्वा4 बहुविधं 5हरिः ॥ ५२. अ. ७.

इत्यादिना भूभारावतरणार्थं कृष्णप्रादुर्भाववृत्तम्,

<details><summary>दीधितिः</summary>

3 आत्मना - स्वसंकल्पेन । 4 बहुविधं - चतुर्विधम् । 5 हरिः - ब्रह्मरुद्रादिसंहर्ता इत्यर्थः ॥
</details>

> नैष गर्भत्वमापेदे नयोन्यामवसत्प्रभुः ।  
आत्मनस्तेजसा कृष्णः सर्वेषां कुरुते गतिम् ॥ ६१. अ. ३२.  
6 कृष्णं कमलपत्राक्षं नार्चयिष्यन्ति ये नराः ।  
जीवन्मृतास्तु ते ज्ञेयाः न सम्भाष्याः कदाचन ॥ ६२. अ. ९.

इत्यनेन कृष्णस्य अयोनिजाऽवतारत्वं कृष्णार्चनाऽकरणे दोषं चाऽवादीत् ।

<details><summary>दीधितिः</summary>

6 अत्रार्चनं चतुरात्मनो वासुदेवस्यार्चनमेव विवक्षितम् । एतत्सर्वम् उत्तरत्र स्फुटी भविष्यति ॥
</details>

## अरण्यपर्व

अरण्यपर्वणि च -

> एष नारायणश् श्रीमान् क्षीरार्णवनिकेतनः ।  
नागपर्यङ्कमुत्सृज्य ह्यागतो मधुरां पुरीम् ॥ ८६. अ. २४.  
पुण्या द्वारवती तत्र यत्रास्ते मधुसूदनः ।  
साक्षाद्देवः पुराणोसौ स हि धर्मः सनातनः ॥ २५ ॥  
ये च वेदविदो विप्राः ये चाऽध्यात्मविदो जनाः ।  
ते वदन्ति महात्मानं कृष्णं धर्मं सनातनम् ॥ २६ ॥

इत्यनेन नारायणोपनिषदन्ते 'ब्रह्मण्यो देवकीपुत्रो ब्रह्मण्यो मधुसूदनोम्' 'सर्वभूतस्थमेकं नारायणम्', इति श्रुतिं न्यग्रोधपत्रशायिनश्शिशोरनिरुद्धस्य कुक्षौ सर्वं जगत्साक्षात्कुर्वता मार्कण्डेयेन युधिष्ठिरं प्रति प्रतिवचनावसरे -

> सर्वेषामेव भूतानां पितामाता च माधवः ।  
गच्छध्वमेनं शरणं शरण्यं कौरव(पुरुष)र्षभाः ॥ १९२. अ. ५६.

इत्यादिना 'माता पिता शरणं सुहृद्गतिर्बन्धुर्नारायणः' इति सुबालश्रुतिं च व्याख्याय आत्मानं तपसा तोषयन्तं जयद्रथं प्रति रुद्रप्रतिवचनावसरे नारायणस्य लयकारणत्वं नारायणनामनिर्वचनपूर्वकं सृष्टिकारणत्वं वराहनृसिंहवामनकृष्णावताराणां संक्षिप्तचरितं चोक्त्वा नारायणसहायस्य अर्जुनस्य जयद्रथेनाऽजय्यत्वं चाब्रवीत् ॥

## उद्योगपर्व 
उद्योगपर्वणि च -

> यतः कृष्णस्ततो जयः ॥ ६७ अ. ९ 

इत्युपक्रम्य, 

> कालचक्रं जगच्चक्रं युगचक्रं च केशवः ।  
आत्मयोगेन भगवान् परिवर्तयतेऽनिशम् ॥ १२ ॥

### तदीशत्वस्य अकल्पितत्वं च

> कालस्य च हि मृत्योश्च जङ्गमस्थावरस्य च ।  
ईष्टे हि (शते) भगवानेकः1 सत्यमेतद्ब्रवीमि ते ॥ १३ ॥ 

<details><summary>दीधितिः</summary>

1 सत्यमित्यादि । एतत् — ईशनम्, सत्यं - परमार्थं 'स ईशोऽस्य जगतो नित्यमेव नान्यो हेतुर्विद्यत ईशनाय, इत्यत्र ईशितृत्वस्य अविद्यादिमूलकत्वव्यवच्छेदेन परमार्थत्वबोधनादिति भावः ॥
</details>

> ईशन्नपि महायोगी सर्वस्य जगतो हरिः ।  
कर्माण्यारभते कर्तुं कीनाश इव दुर्बलः ॥ १४ ॥  
तेन वञ्चयते लोकान्मायायोगेन केशवः ।  
ये तमेव प्रपद्यन्ते न ते मुह्यन्ति मानवाः ॥ १५ ॥ 

इत्यन्तेन 'एको देवः' ६-७, 'स ईशोऽस्य जगतो नित्यमेव नाऽन्यो हेतुर्विद्यत ईशनाय[[??]]' ६ - १७, 'विद्याऽविद्ये ईशते यस्तु सोन्यः' ५-१, 'क्षरात्मानावीशते देव एकः' १-१० इत्यादिश्वेताश्वतरश्रुतेः; 'एकं सद्विप्रा बहुधा वदन्ति कृष्णं नियानं' २ अष्ट. ३ अ. इति अस्य वाम(वामन)सूक्तमन्त्रस्य 'श्रीकृष्णो वै परमं दैवतम्' इति गोपालतापनीयश्रुतेश्च तात्पर्यमाविष्कृत्य -

> एष ऐकायनः पन्थाः येन यान्ति मनीषिणः ॥ ६८-१५.  
एतज्ज्ञानं च पन्थाश्च येन यान्ति मनीषिणः ।  
अप्राप्यः केशवो राजन् इन्द्रियैरजितैर्नृभिः ॥ २० ॥  
2आगमाधिगमाद्योगाद्वशी तत्वे प्रसीदति ॥ २१.

<details><summary>दीधितिः</summary>

2 अत्राऽऽगमशब्दः पञ्चरात्रपरः । पाद्मे (६ उ. ८१ अध्या.) एतच्छब्दनिर्वचनं द्रष्टव्यम् ।
</details>

#### एकायनशाखाविचारः

इत्यनेन 1भूमविद्यादिषु प्रसिद्धायाः पञ्चरात्रमूलभूताया एकायनशाखायाः 'युजीवांब्रह्मपूर्व्यं नमोभिः' श्वे. २.६. 'सर्वस्य प्रभुमीशानं सर्वस्य शरणं सुहृत्' ३-१७. मुमुक्षुर्वै शरणमहं प्रपद्ये, ६. १८. इत्यादि श्वेताश्वतरश्रुत्यैककण्ठ्यमभिधाय -

> कृषिर्भूवाचकश्शब्दो णश्च निर्वृतिवाचकः ।  
विष्णुस्तद्भावयोगाच्च कृष्णो भवति सात्त्वतः ॥ ६९-५.

इत्यादिना कृष्णादिनामनिर्वचनपूर्वकं कृष्णस्य परत्वेन तस्यैव शरणागत्युद्देश्यत्वमुपसञ्जहार ॥

<details><summary>दीधितिः</summary>

1 **भूमविद्यादिष्वि**ति ॥ अत्रैकायनशब्दस्य शाखापरत्वं २-८. श्रुतप्रकाशिकायां स्पष्टम् । एवं काण्वसंहिताभूमिकायां भागवतलक्ष्मीनृसिंहशास्त्रिणा उदाहृतायाम् (अथर्वशिरसि पूर्वकाण्डे) 

> अथ हैनं पिप्पलादो अङ्गिराः सनत्कुमारश्चाथर्वाणमूचुः भगवन्नादौ को वेदः को वाऽयातयामः को वा विष्णुदैवत्यः को वा कृत्स्नकर्मब्रह्मप्रतिपादकः कौस्विद्देवानाम् ऋषीणां च प्रियतम 

इति । स एभ्योऽथर्वा प्रत्युवाच भगवतो नारायणस्य निश्वासरूपेणादावभिव्यक्तश्शुक्लयजुर्वेदः स एवाऽयातयामः सवीर्यत्वाय भवति । स एव विष्णुदैवत्यो विष्णुप्रीणनाय स एव कृत्स्नकर्म ब्रह्मप्रतिपादकः सत्प्रतिपादनाय । स एव देवर्षीणां च प्रियः तत्प्रीणनाय भवति । त एनं पुनरूचुः भगवन् कौस्विदेकायन इति । स एभ्यः प्रत्युवाच भगवतो (ना) तत्र शौक्तिकानि यजूँषि द्विसहस्राणि तान्येकायनानीत्याचक्षते इति श्रुतावपि । यथा च एकायनशाखाया अपौरुषेयत्वं तथा काश्मीरागमप्रामाण्य एव प्रपञ्चितमित्यागमप्रामाण्ये भगवद्यामुनमुन्युक्त्यतदात्वे तस्या अकल्पितत्वे अविप्रतिपत्तिर्निश्चीयते । (च-व्यू) शाखाविभागे च तापायनीयेति अस्या एव नामभेद उत्कीर्तितस्स्यात् । (च-व्यू) ता(प)पायनीयाः इति अन्यत्र ताम्रायणः, इति वाजसनीयशाखाध्यायिमैत्रायणशाखाविभागे च षड्भेदाः, सप्तभेदा:, इति च (च-व्यू) पाठभेदाः (वै-वा) दृश्यन्ते । (मै) ऐकेयाः, एकायनाः इति (च.व्यू) लिखितकोशेषु पाठभेदश्चोपलभ्यते । अभ्युपगम्यते च शाखानां कालभेदेनापि नामभेदो विमर्शकैः । शाखा चेयमितरशाखावत् यामुनमुनिकाल एव कृत्स्ना नोपलब्धेति आगमप्रामाण्ये व्यक्तम् । ‘त्यजतैव हि तज्ज्ञेयम्' इति सुरेश्वरवार्तिकाद्युदाहृतभाल्लवेयशाखादिकतिपयवाक्यवत् एतदीयकतिपयवाक्येषु प्रत्ययितव्यतेति ॥
</details>

## भीष्म-पर्व

भीष्मपर्वणि च २३ अध्याये 'यतः कृष्णस्ततो जयः'  इत्युपक्रम्य भगवद्गीतायां सात्वतधर्मं संग्रहेण निरूप्य गन्धमादने स्थितेन चतुर्मुखेन आकाशविमानस्थं वासुदेवं प्रति नमस्कारपूर्वकप्रार्थनावचनेषु —

> त्वद्भक्तिनिरतादेव नियमस्थाः समाहिताः ।  
अर्चयामस्सदा 1 विष्णुं परमेशं महेश्वरम् ॥ ग्रं. ६० अ. ६३

<details><summary>दीधितिः</summary>

1 अत्र विष्णुः अनिरुद्धः 'अनिरुद्धं त्वं यं विदुर्विष्णुमव्ययम्, इत्यनुपदमेव वक्ष्यमाणत्वात् । चतुर्मुखादीनां सकामत्वेन अनिरुद्धस्यैवाराध्यत्वात् । अयमर्थः यज्ञाग्रहराध्याये स्फुटीभविष्यति ॥
</details>


2 यत्तत्परमकं गुह्यं त्वत्प्रसादादिदं विभो ।  
वासुदेव तदेतत्ते मयोद्गीतं यथातथम् ॥ ६९ ॥

<details><summary>दीधितिः</summary>

2 यत्तत्परमकमित्यादि । अत्र परमकम् उद्गीतमिति पदद्वयेन 

> उद्गीतमेतत्परमन्तु ब्रह्म तस्मिंस्त्रयं स्वप्रतिष्ठाक्षरञ्च ।  
अत्रान्तरं वेदविदो विदित्वा लीना ब्रह्मणि तत्परा योनिमुक्ताः ॥ १-७ 

इति श्वेताश्वतरश्रुतिः प्रत्यभिज्ञाप्यते । तत्र च 

> आत्मानमरणिं कृत्वा प्रणवं चोत्तरारणिम् ।  
ध्याननिर्मथनाभ्यासाद्देवं पश्येन्निगूढवत् ॥ १-१४ 

इत्यत्र देवशब्देन वासुदेव एव विवक्षितः । 'सृष्ट्याद्यैः क्रीडति स्वयं ........ इति देवार्थ ईरितः, ५२, ६८ इत्यहिर्बुध्न्यसंहितोक्तानां देवशब्दयोगार्थानां सृष्टिस्थितिलयक्रीडानां 'किं कारणं ब्रह्म कुतस्स्म जाता जीवाम केन क्वच संप्रतिष्ठा, इत्युपक्रमे प्रतिपादनात् । उपसंहारे चोत्तरत्र 'सर्वव्यापिनमात्मानं क्षीरे सर्पिरिवार्पितम्, ११७ इत्यत्र वासुशब्दयोगार्थप्रतिपादनाच्च । तत्पूर्वं 'तिलेषु तैलं दधनीवसर्पिः आपस्त्रोतस्सुचारणीषु चाग्निः । एवमात्मा आत्मनि गृह्यतेऽसौ, १-२५. इत्यत्र दधनीव सर्पिरित्यनेनोक्तस्यार्थस्य ब्रह्मबिन्दूपनिषदि ('स्वरेण सन्धयेद्योगमित्युपक्रम्य 'पयसि निगूढं भूते भूते च वसति विज्ञानम् । सततं मन्थयितव्यं मनसा मन्थानदण्डेन, ४-२० 

> सर्वभूताधिवासं च यद्भूतेषु वसत्यपि ।  
सर्वानुग्राहकत्वेन तदस्म्यहं वासुदेवः (४ २३.) 

इत्यनेन विवरणपूर्वकं सर्पिस्स्थानापन्नस्य वासुदेवत्वाभिधानात् 'अरणीषु चाग्नि'रित्युक्तार्थस्याहिर्बुध्न्यसंहितायां 

> यथा च वह्निनाऽविष्टमिन्धनं तन्मयं भवेत् ।  
एवमाच्छादितं तेन विश्वं तन्मयमेव तत् । 

वासुशब्दार्थ उद्दिष्टः, ५२ अ. ६४-६५ इति वासुदेवशब्दघटकवासुशब्दतात्पर्यविषयत्वाभिधानाच्च वासुदेवशब्दे 'विनापिप्रत्ययं पूर्वोत्तरपदयोर्वालोपो वाच्यः', इति वार्तिकेन पूर्वपदलोपात् देवशब्देनैव वासुदेवशब्दार्थलाभसंभवाच्च । एवं च उपसंहारोक्तवासुदेव एव मध्ये 'उद्गीतमेतत्परमन्तु ब्रह्म, इति श्रुतौ परमं ब्रह्म विवक्षितम् । 'तस्मिंस्त्रय'मित्यत्र 'त्र्यंकुतरस्म जाता जीवाम केन क्व च संप्रतिष्ठा, इत्युपक्रमोक्तसृष्टिस्थितिलयकाराणाम् उपसंहारस्थप्रणवघटकाकारोकारमकारार्थतया विश्वतैजसप्राज्ञशब्दैर्माण्डूक्यनृसिंहतापनीयादिषु, सङ्कर्षणप्रद्युम्नानिरुद्धशब्दैश्च गोपालतापनीयादिषु च व्यवहृतानां त्रयमेव विवक्षितम् । अतः पाञ्चरात्रिकवासुदेवश्चतुरात्मा श्वेताश्वतरश्रुतावुद्गीत इति व्यासाशयः । भारतवचने उद्गीतेत्यत्र गीतेत्यनेन गीताप्रतिपाद्योप्ययमेवेति सूचितम् । भारते वासुदेवादिमूर्तिचतुष्टयनिरूपणावसरे कृष्णस्य वासुदेवत्वोक्त्याऽप्ययमर्थो दृढीक्रियते । उद्गीतेत्यत्र उदित्यनेन 'यः पुनरेतन्त्रिमात्रेणौमित्यनेन परं पुरुषमभिध्यायीत, इति प्रश्नोपनिषदि परपुरुषो वासुदेव इति व्यञ्जितम् । संकर्षणप्रद्युम्नानिरुद्धानां संहारस्थितिसृष्टिकारकत्वं चतुर्णामेकत्वं च महाभारते बहुत्र स्पष्टम् । एतच्छ्रुत्युत्तरार्धार्थोऽपि नारायणाख्याने वक्ष्यते ॥
</details>

### पाञ्चरात्रिकवासुदेवादीनां श्रौतत्वम्

सृष्ट्वा संकर्षणं देवं स्वयमात्मानमात्मना ।  
कृष्ण त्वमात्मनास्राक्षीः प्रद्युम्नं चाऽऽत्मसंभवम् ॥ ७० ॥  
प्रद्युम्नादनिरुद्धं त्वं यं विदुर्विष्णुमव्ययम् ।  
अनिरुद्धोऽसृजन्मां वै ब्रह्माणं लोकधारिणम् ॥ ७१ ॥

### द्वापरे चतुरात्मावतारः
[[द्वापरे चतुरात्मवासुदेवस्याराध्यत्वे मूलरूपानुसारेण कृष्णाद्यवतारो बीजम्]] 

1तस्माद्याचामि लोकेश चतुरात्मानमात्मना ।  
विभज्य भागशोऽऽत्मानं व्रजमानुषतां विभो ॥ ७२ ॥

इत्यन्तेन ५२-७, सभापर्वोक्तार्थं विशदीचकार । वक्ष्यतिचाऽऽनुशासनिकेऽपि वासुदेवस्य चातुरात्म्यम् ॥

<details><summary>दीधितिः</summary>

1 तस्मात् — मूलरूपस्य चतुर्विधत्वात् । अनेन द्वापरयुगे सात्त्वतविधिना वासुदेवस्यार्चनीयत्वे, मूलरूपानुसारेण द्वापरयुगे वासुदेवसंकर्षणप्रद्युम्नानिरुद्धात्मनाऽवतारो निदानमिति सूच्यते तदेभिः भीष्मपर्ववचनैः

> आज्ञापयित्वा सर्वज्ञो व्यजायत यदोः कुले ।  
आत्मानमात्मना तात कृत्वा बहुविधं हरिः ॥ 

इति सभापर्वोक्तार्थ एव विस्तृतः । 'आत्मानमात्मना तात' 'स्वयमात्मानमात्मना' इति सभाभीष्मपर्वद्वयोक्तार्थ एवानुशासनिकेऽप्युक्तः । एतेन सङ्कर्षणादिमूर्तीनां वासुदेवसङ्कल्पातिरिक्तसङ्कल्पमूलकत्वं प्रतिक्षिप्तम् ॥

</details>

> ............. विष्वक्सेनात्सर्वमेतत्प्रसूतम् ।  
रुद्रादित्या वसवोथाऽश्विनौ च साध्याश्च विश्वे मरुताङ्गणाश्च ।  
प्रजापतिर्देवमाताऽदितिश्च सर्वे कृष्णादृषयश्चैव सप्त ॥ २६१-३४

इत्युपक्रम्य -

> सर्वं कृष्णात्स्थावरं जङ्गमञ्च विश्वात्मानं विष्णुमेनं प्रतीहि ।  
विश्वावासं निर्गुणं वासुदेवं सङ्कर्षणं जीवभूतं वदन्ति ॥

### चतुरात्मनः परत्वम्

> ततः प्रद्युम्नमनिरुद्धं चतुर्थमाज्ञापयत्यात्मयोनिर्महात्मा ॥

इति;

> ये मया भावितात्मानो मय्येवाभिरतास्सदा ।  
उपासते च मामेव ज्योतिर्भूता निरामयाः ॥ ४३-२०.  
मद्भक्तास्सततं ते वै भक्तांस्तानपि चाप्यहम् ।  
चतुर्धाहं विभक्तात्मा चरामि जगतो हितम् ॥  
एका मूर्तिर्निर्गुणाख्या योगं परममास्थिता ।  
द्वितीया सृजते तात भूतग्रामं चराचरम् ॥  
सृष्टं संहरते चैका जगत् स्थावरजङ्गमम् ।  
चतुर्थी मे महामूर्तिः जगद्वृद्धिं ददाति सा ॥  
रक्षते चापि निरता सोऽहमस्मि नभश्चरः ।  
सर्वतो मुक्तसङ्गेन मय्यनन्यसमाधिना ॥  
शक्यस्समासादयितुमहं वै ज्ञानचक्षुषा ।  
मया चाऽपि चतुर्थात्मा विभक्तः प्राणिषु स्थितः ॥  
1 आत्मभूतो वासुदेवो ह्यनिरुद्धो मतौ स्थितः ॥ ३३.

<details><summary>दीधितिः</summary>

1 अत्र 'एका मूर्तिर्निर्गुणाख्या' इत्युपक्रम्य अनिरुद्धसङ्कर्षणप्रद्युम्नानां सृष्टिरक्षणसंहारहेतुत्वमभिधाय 'आत्मभूतो वासुदेव' इत्युक्त्या 'निर्गुणं वासुदेवम्' इति पूर्वोदाहृतवचनेन च 'एको देवः साक्षी चेता केवलो निर्गुणश्च' ६ - ११ इति श्वेताश्वतरश्रुतौ सृष्टिस्थितिलयप्रयोजकसत्त्वरजस्तमोगुणत्रयाधिष्ठानशून्यः वासुदेवः प्रतिपाद्य इति बोधितम् ॥
</details>

### विष्णूत्पत्तेरकर्मनिबन्धनता उपमन्यूपवाख्यानविचारश्च

> संकर्षणोऽहंकारे च प्रद्युम्नो मनसि स्थितः ।  
1 अन्यथा च चतुर्धा यत् सम्यक्त्वं श्रोतुमर्हसि ॥ ३४ ॥  

<details><summary>दीधितिः</summary>

1 अन्यथा चेत्यादिनाऽकर्मवश्यसङ्कर्षणादिवैलक्षण्यं ब्रह्मरुद्रादिमूर्तीनां बोधितम् ॥
</details>

> यत्तत्पद्ममभूत्पूर्वं तत्र ब्रह्मा व्यजायत ।  
ब्रह्मणश्चाऽपि सम्भूतः शिव इत्यवधार्यताम् ॥ ३५ ॥  
शिवात्स्कन्धः संबभूव एतत्सृष्टिचतुष्टयम् ।  
मम यत्परमं गुह्यं शाश्वतं ध्रुवमव्ययम् ॥  
तदेवं परमो गुह्यो देवो नारायणो हरिः ।  
2न तच्छक्यं भुजङ्गारे! वेत्तुमभ्युदयान्वितैः ॥ ६६ ॥

<details><summary>दीधितिः</summary>

2 नारायणस्य सर्वस्मात्परत्वं तद्भक्तिविधुरा न ज्ञातुं शक्नुवन्तीत्याह । **न तच्छक्यमि**ति । अत्र वासुदेवनारायणविष्णुशब्दत्रयेण नारायणाय विद्महे विष्णुः प्रचोदयात्, इति श्रुतिविर्वृता । एवमत्र अन्यथा चे'त्यादिना ब्रह्मरुद्राद्युत्पत्तेः पृथगुक्त्या विष्णोरुत्पत्तिमनभिधाय ध्येयत्वोक्त्या पूर्वं 'सर्वं कृष्णात्स्थावरजङ्गमं च विश्वात्मानं विष्णुमेनं प्रतीहि' इत्युक्त्या च 'ब्रह्मविष्णुरुद्रेन्द्रास्ते सर्वे सम्प्रसूयन्ते' इत्यथर्वशिरस्युक्ता विष्णूत्पत्तिः न कर्मनिबन्धना किन्तु स्वसंकल्पमात्रनिबन्धनेत्यपि सिध्यति । एतदुत्तरम् उपमन्यूपाख्यानमधिकृत्य परमतभङ्गे आचार्यपादैः सहस्रग्रन्थसम्मितातिवितताध्यायमुपमन्यूपाख्यानमनाप्तमिति केचिद्वदन्ति । आप्तत्वेऽपि तामसाधिकारिणामुपयुक्ततामसधर्मविशेषपरत्वात्सात्त्विकानामनुपादेयम् इत्युक्तम् । अत्र अर्जुनमिश्रादिभिरव्याख्यातत्वादान्ध्रभाषायां प्राचीनपरिवर्तनाभावाच्च महाभारते बहुषु प्रदेशेषु उपक्रमादितात्पर्यलिङ्गैर्नारायणस्य परत्वसमर्थनाच्चोपमन्यूपाख्यानस्य प्रक्षिप्तत्वं वेदान्तकौस्तुभे स्थापितम् । द्वितीयः पक्षो (या. रा. स्वा.) लक्षाभरणे महाभारतव्याख्याने साधितः इत्यवसेयम् ॥
</details>


> ध्यायन्तो मनसा विष्णुं गच्छन्ति परमां गतिम् ॥ 

इति च ॥ ४४ - ११ 

### अर्चनम्
#### अर्चनीयता
[[वासुदवेस्य कृतलक्षणैस् सर्व-र्वणैर् अर्चनीयता]] 

भीष्मपर्वणि अनन्तराध्याये -

> वासुदेवोऽर्चनीयो 1वस्सर्वलोकमहेश्वरः ।  
यत्तत्पुरुषसंज्ञं वै गीयते ज्ञायते न च ॥

<details><summary>दीधितिः</summary>

1 अनेन 'तमीश्वराणां परमं महेश्वरम्' इत्यादिश्वेताश्वतरादिश्रुत्यर्थ उक्तः ॥
</details>

> एवं विदित्वा तत्त्वार्थं लोकानामीश्वरेश्वरः ।  
वासुदेवो नमस्कार्यस्सर्वलोकैस्सुरोत्तमाः ॥  
यतः कृष्णस्ततो धर्मो यतोधर्मस्ततो जयः ।  
स एष शाश्वतो देवस्सर्वगुह्यमयश्शिवः ॥  
2 वासुदेव इति ज्ञेयो यन्मां पृच्छसि भारत ।  
ब्राह्मणैः क्षत्रियैर्वैश्यैश्शूद्रैश्च 3कृतलक्षणैः ॥

<details><summary>दीधितिः</summary>

2 ब्रह्मबिन्दूपनिषदि 'स्वरेण सन्धयेद्योगं' ४. ७. 'अप्रमेयमनाद्यं च ज्ञात्वा च परमं शिवम्' ४.९ इत्युपक्रान्तस्यार्थस्य 'सर्वानुग्राहकत्वेनं तदस्म्यहं वासुदेवस्तदस्म्यहं वासुदेवः' ४.२३. इत्युपसंहारात् 'शाश्वतं शिवमच्युतम्' इति नारायणानुवाके श्रवणाच्चेति भावः । एतेन 'प्रपञ्चोपशमं शान्तं शिवमद्वैतं चतुर्थं मन्यन्ते स आत्मा स विज्ञेयः, इति माण्डूक्यश्रुत्यादिषु शिवशब्दो मङ्गळार्थकः वासुदेव पर इति बोधितम् ॥

3 कृतलक्षणै इत्यस्य कृतचक्रादिलक्षणैरित्यर्थस्थापितस्सच्चरित्ररक्षायामाचार्यपादैः ॥
</details>


#### विष्ण्व्-अर्चनस्य नित्यता
[[विष्ण्वर्चनाकरणे दोषात् विष्ण्वर्चनस्य नित्यता]]


1 अर्चनीयश्च सेव्यश्च नित्ययुक्तैस्स्वकर्मसु ।

<details><summary>दीधितिः</summary>

1 अर्चनाकरणे दोषस्सभापर्वणि (६२. अ. ९. ७. पत्रे) उक्तः ॥ हेमाद्रिणाऽपि चतुर्वर्गचिन्तमणौ परिशेषखण्डे विष्णुपूजायास्सन्ध्यावन्नित्यत्वम् अकरणे प्रत्यवायश्चेति स्फुटं प्रमाणतस्साधितम् । तथाहि - "अथ विष्णुपूजाकालः । तत्र विष्णुधर्मोत्तरे" -

> एककालं द्विकालं वा त्रिकालं पूजयेद्धरिम् ।  
अपूज्य भोजनं कुर्वन् नरकाणि व्रजेन्नरः ॥

नारदीये -

> प्रातर्मध्यन्दिने सायं विष्णुपूजां समारभेत् ।  
यथा सन्ध्या तथानित्या देवपूजा स्मृता बुधैः ॥  
अशक्तो विस्तरेणैव प्रातः सम्पूज्य केशवम् ।  
मध्याह्ने चैव सायञ्च पुष्पाञ्जलिमपि क्षिपेत् ॥  
मध्याह्ने वा विस्तरेण संक्षेपेणाथवा हरिम् ।  
सम्पूज्य भोजनं कुर्यादन्यथा नरकं व्रजेत् ॥  
निमित्तेषु च सर्वेषु तत्काले च विशेषतः ।  
पूजयेद्देवदेवेशं द्रव्यं सम्पाद्य यत्नतः ॥

इति अत्र हरिशब्दस्य ‘ब्रह्माणम्' इत्याद्युक्तदिशा ब्रह्मरुद्रादिसंहारकारक इति केशवशब्दस्य 'क इति ब्रह्मणो नाम, इत्याद्यनुसारेण ब्रह्मरुद्रस्रष्टा इति चार्थ एवं (वै.ना.दी आ. कां) पुराणे -

> विष्णुपूजाविहीनस्य दत्तं चेष्टं हुतं श्रुतम् ।  
तपश्च व्यर्थतां यान्ति प्रेतालङ्कारवद्द्विजे ॥  
मातृवत्परिरक्षन्तं सृष्टिसंहारकारकम् ।  
यो नार्च्चयति वै विष्णुं सोऽक्षयं नरकं व्रजेत् ॥

कूर्मपुराणे -

> एकाहमपि न स्थेयं विना केशवपूजनम् ।  
भुङ्क्ते स याति नरकं सूकरेष्वपि जायते ॥  
अनर्चयित्वा गोविन्दं यैर्भुक्तं धर्मवर्जितैः ।  
शुनो विष्ठा समं चान्नं नीरं च सुरया समम् ॥

स्कान्दे -

> केशवार्चा गृहे यस्य न तिष्ठति महीपते ।  
तस्यान्नं नैव भोक्तव्यमभक्षणसमं स्मृतम् ॥ (वी. मि. पू.प्र.)  
ब्रह्मचारी गृहस्थोऽपि वानप्रस्थोऽथ भिक्षुकः ।  
केशवाराधनं हित्वा नैव याति परां गतिम् ॥ १८६ ॥ १७ भा. आनुष.
 
इत्यादिवचनेष्वपि विष्णुपूजाया अकरणे प्रत्यवायस्स्फुटः देवतान्तरपूजनाकरणे प्रत्यवायबोधकानि सर्वसम्मतान्यकल्पितानि वचनानि नोपलभ्यन्ते । अतो देवतान्तरपूजनं काम्यम् इति वृद्धाः अत एव ॥ (कू. पु. व्या. स्मृ.)

> न विष्ण्वाराधनात्पुण्यं विद्यते कर्मवैदिकम् ।  
तस्मादनादिमध्यान्तं नित्यमाराधयेद्धरिम् ॥

इत्यादिवचनेषु उत्पत्तिलयशून्यस्य ब्रह्मरुद्रादिसंहर्तुर्विष्णोराराधनस्य नित्यकर्तव्यत्वं तत्तदुपकरणमन्त्रप्रशंसनं एतद्विशेषमन्तरारुद्राराधनस्य कर्तव्यतामात्रं प्रतिपादितं संगच्छते । अत्र 

> शौनकोहं प्रवक्ष्यामि नित्यं विष्ण्वर्चनं परम् ।  
प्रवः पान्थमन्धसो धियेत्यर्धर्चस्य विधानतः 

इति व्यासस्मृत्युपात्ता ऋग्वेदश्रुतिर्मूलम् । एवं मैत्रायणीयश्रुतिरपीत्युत्तरत्र निरूपयिष्यते ।
</details>


#### पञ्चरात्रोक्तविधिनाऽर्चनम्
[[पञ्चरात्रोक्तविधिना अर्चनस्य कर्तव्यता]]

1 सात्वतं विधिमास्थाय गीतस्संङ्कर्षणे नयः ॥

<details><summary>दीधितिः</summary>

1 **सात्वतं विधिमि**ति । सात्त्वतशब्दश्च भगवति तच्छास्त्रे तत्प्रतिपाद्यधर्मे तदनुष्ठातृभगवद्भक्तपुरुषेषु इति चतुर्ष्वर्थेषु प्रयुज्यते । तत्र उद्योगपर्वणि ६९-७. शान्तिपर्वणि नारायणाख्याने च ३५२ - १३.

**सात्त्वतशब्दार्थः** 


सात्त्वतशब्दो भगवति निरुक्तः 

> 'तन्त्रं सात्त्वतमाचष्ट १ भाग'  

> 'सात्त्वतोक्तेन विधिना ११६ - १. वि-धर्मो' 

इत्यत्र तत्-प्रतिपादक-शास्त्रे, 

> 'धर्मं च मत्तो गृह्णीष्व सात्त्वतं, शान्ति ३५८-२९' 

इत्यादौ तत्प्रतिपाद्य,  

धर्मे 

> 'एवमेष महान्धर्मः सात्त्वतैर्धार्यते सदा ५५'  

> 'वासुदेवश्च सात्त्वतैः वि. पु'  

इत्यत्र तदनुष्ठातृपुरुषेषु प्रयुक्तः । सात्त्वतमित्यत्र सत्वतः अयं सात्वतः तं सात्वतम् इति शब्दव्युत्पत्तिः । सत्वान् भगवान् इत्यर्थः अतः सात्वतभागवतशब्दयोरैकरूप्यमित्यागमप्रामाण्ये यामुनमुनयः प्राहुः । ज्ञानादिगुणवान् भगवच्-छब्दार्थः । 

पारमार्थिक(ज्ञानादिगुण)वान् स त्वच्-छब्दार्थ इति विशेषः । एतेन गुणानामविद्याकल्पितत्वं नास्तीति बोधितम् ॥

'तन्त्रं सात्वतमाचष्ट' इति भागवतं वैष्णवं पञ्चरात्रागममिति व्याकुर्वतः श्रीधराचार्यस्यापि सत्वान् विष्णुरिति विवक्षितमिति प्रतीयते ॥

एवं च भगवद्व्यतिरिक्तेष्वप्यर्थेषु सम्बन्धभेदेऽपि प्रकृत्यर्थ एकरूप एवेति यामुनमुनीनामाशयः । सात्वतं विधिमित्यत्र विधिः प्रयोगविधिर्विवक्षितः । पञ्चरात्रस्य कल्पसूत्रवत् श्रुतिविहितचक्राङ्कनभगवरा[[दारा??]]धनादेः प्रयोगविधित्वं (पं सं.) 'श्रुतिमूलमिदं तन्त्रं प्रमाणं कल्पसूत्रवत्', (न्या. प । प. म. भं) इत्यादिषु स्फुटम् ॥

**पूर्णता**  

एतेन पञ्चरात्रेऽर्चनस्य पूर्ण उपदेश इति तस्यैव सर्वोपादेयत्वं बोधितम् ॥

> बह्वल्पं वा स्वगृह्योक्तं यस्य कर्म प्रकीर्तितम् ।  
तस्य तावति शास्त्रार्थे कृते सर्वं कृतं भवेत् ॥

इति कात्यायनवचनन्तु सर्वाङ्गोपसंहाराभावेऽनुकल्पविधानार्थमित्युक्तं शाखान्तराधिकरणकौस्तुभे खण्डदेवेनेति न तद्विरोधः । 

**अभिगमनादिकालपञ्चकम्**

आश्वलायनश्च 'तद्येके च न छान्दोग्ये वाऽऽध्वर्यं वे[[??]]वाहौत्रामर्शास्समाम्नाता न तान् कुर्यादकृत्स्नत्वाद्धौत्रस्य २८-१३-३२, इति सूत्रे सामवेदे यजुर्वेदे ये होत्राभासास्तेन कार्याः पूर्णप्रयोगविरहादिति व्यवस्थापयति । एतन्न्यायेन यत्र पञ्चरात्रे प्रयोगपूर्तिस्तदुक्तरीत्यैव शक्तैर्भगवदाराधनं कार्यम् । अन्यथा प्रभुः प्रथमकल्पस्य योऽनुकल्पेन वर्तते । न साम्परायिकं तस्य दुर्मतेर्विद्यते फलम्, ११.३, इति मनूक्तदोषानतिवृत्तेरिति समर्थितं पाञ्चरात्ररक्षायाम् ॥

नारायणाख्याने श्वेतद्वीपनिवासिनाम् उपरिचरवसोश्च वृत्तान्तयोः पञ्चकालविभागेनार्चनं आश्वमेधिके च अर्चने मूर्तिमन्त्रविशेषादिकं च स्पष्टम् ॥

विष्णुधर्मोत्तरे च (१.खं. ६१. अ.) शङ्करगीतायां संहितोक्तअच्छिद्रपञ्चकालज्ञस्य अखण्डकारित्वमभिधाय 

> रामाभिगमनं पूर्वमुपादानमतः परम् ।  
इज्या स्वाध्यायकालौ च योगकालस्तथैव च ॥ ६. श्लो 

> तेषां प्रत्येकशो वक्ष्ये वीधिं[[??]] ते भृगुनन्दन । ७.

इत्युपक्रम्य संहितोक्तबलमन्त्रमुक्त्वा -

> भगवान्वासुदेवस्तु देवस्सङ्कर्षणस्ततः ।  
प्रद्युम्नश्चानिरुद्धश्च प्रभावोऽयमुदाहृतः ॥ ६३. अ. ३४.

> चत्वार एते धर्मज्ञ वासुदेवाः प्रकीर्तिताः ।  
भगवच्छब्दवाच्याश्च सर्वभूतभवोद्भवाः ॥ ३७ श्लो.

> तदेतत्पठ्यते सूक्ते पौरुषे द्विजसत्तम ।  
पादोस्य विश्वा भूतानि त्रिपादस्यामृतं दिवि ॥ ४० श्लो.

इत्यन्तेन वासुदेवादिमूर्तिचतुष्टयस्य वैकुण्ठसंहितोक्तदिशा पुरुषसूक्तप्रतिपाद्यत्वमप्यभिधाय पञ्चकालविधिर्निरूपितः ॥

श्रीभागवते एकादशे उद्धवगीतायां (२७ अ.) — 

> क्रियायोगं समाचक्ष्व भवदाराधनं प्रभो ।  
यस्माद्ये त्वां यथार्चन्ति सात्त्वतास्सात्त्वतर्षभ ॥ १ ॥  
एतद्वदन्ति मुनयो मुहुर्निश्रेयसं नृणाम् ।  
नारदो भगवान्व्यास आचार्योऽङ्गिरसस्सुतः ॥ २ ॥

एतद्वै सर्ववर्णानामाश्रमाणां च सम्मतम् ।  
श्रेयसामुत्तमं मन्ये स्त्रीशूद्राणां च नारद ॥ ४ ॥

इति उद्धवप्रश्नस्य -

> यथास्वनिगमेनोक्तं द्विजत्वं प्राप्य पूरुषः ।  
यथा यजेत मां भक्त्या श्रद्धया तन्निबोध में ॥ ८ ॥  
उभाभ्यां वेदतन्त्राभ्याम्मह्यं तूभयसिद्धये ॥ २४ ॥  
अर्चादिषु यथा यत्र श्रद्धा मां तत्र चार्चयेत् ॥ ४६ ॥  
एवं क्रियायोगपथैः पुमान्वैदिकतान्त्रिकैः ।  
अर्चन्नुभयतस्सिद्धिं मत्तो विन्दत्यभीप्सिताम् ॥ ४७ ॥

इत्यन्तप्रतिवचने वैदिकतान्त्रिकमिश्र पूजानिरूपणेन पञ्चरात्रस्य वेदाविरोधः । तदुक्तार्चनस्य सर्ववर्णाधिकारिकत्वं विशिष्य द्विजाधिकारिकत्वं द्वादशे ११ अ. वेदतन्त्राभ्याम् अर्चनीयस्य वासुदेवस्य विग्रहादिविशेषः चातुरात्म्यं विश्वतैजसप्राज्ञतुरीयरूपत्वं च स्पष्टमुक्तम् ॥

**श्रुतिस्मृतिसिद्धत्वे शङ्कराचार्यस्य भास्करस्य चोक्तिः॥**

एवं 

> यदप्यस्य भगवतोऽभिगमनादिलक्षणमाराधनमजस्रमनन्यचित्ततया अभिप्रेयते तदपि न प्रतिषिध्यते । श्रुतिस्मृत्योरीश्वरप्रणिधानस्य प्रसिद्धत्वात् 

इति (२ अ. २ पा. ४२ सू.) शङ्करसूत्रभाष्ये 

> क्रियायोगश्च तत्प्राप्त्युपायस्तत्रोपदिश्यते अभिगमनोपादानेज्यास्वाध्याययोगैः भगवन्तं वासुदेवमाराध्य तमेव प्रतिपद्यत इति तदेतत्सर्वं श्रुतिप्रसिद्धमेव । यदत्र देवार्चनध्यानसमाधिलक्षणं कर्मज्ञानं चोपदिश्यते तत्सर्वं प्रमाणीक्रियते

इति भास्करभाष्ये च पाञ्चकालिकार्चनस्य श्रुतिसिद्धत्वं स्फुटमुक्तम् ॥
</details>


> 1 द्वापरस्य युगस्यान्ते आदौ कलियुगस्य च । 

इत्यनेन पञ्चरात्रोक्तविधिना वासुदवोऽर्चनीय इत्यवादीत् ॥

<details><summary>दीधितिः</summary>

1 द्वापरस्येत्यादि यस्मिश्चकाले वासुदेवस्य चतुरात्मनोऽवतारः पुरुषाणां ज्ञानशक्तिमान्द्यं पर्यालोच्य व्यासेन वेदविभागकरणं च तस्मिन् 'ध्यायन् कृते यजन् यज्ञैस्त्रेतायां द्वापरेऽर्चयन्' इत्युक्तदिशाऽर्चनप्रधानकाल इति भावः ।
</details>

#### अधिकारः
<details><summary>दीधितिः - अधिकारः</summary>

**कलौ विष्ण्वर्चनाधिकारिदौर्लभ्यम्** 
 

एवं 

> कृते नारायणः शुद्धः सूक्ष्मरूप उपास्यते ।  
त्रेतायां यज्ञरूपेण पञ्चरात्रैस्तु द्वापरे (वरा. ७०. अ. २४.) 

इति हेमाद्र्युदाहृतवचनेऽप्ययमर्थोऽवसेयः । एतदुत्तरं 

> कलौ मत्कृतमार्गेण बहुरूपेण तामसैः ।  
इज्यते द्वेषबुद्ध्या सः परमात्मा जनार्दनः । २५.

इत्यारभ्य 

> युगेषु त्रिषु भूयांसो मामुपैष्यन्ति मानवाः ।  
अन्त्ये युगे प्रविरला भविष्यन्ति मदाश्रयाः ।  
एष मोहं सृजाम्याशु योजनं मोहयिष्यति ।  
३५ त्वं च रुद्र महाबाहो मोहशास्त्राणि कारय ।  
दर्शयित्वाल्पमायासं फलं शीघ्रं प्रदर्शय ।  
३६ आ. प्रा. कुहकं चेन्द्रजालादि विरुद्धा चरणानि च ।  
दर्शयित्वा जनं सर्वं मोहयाशु महेश्वर, । 

३७ आ. प्रा. इत्यन्तसन्दर्भे कलौ भगवद्भक्तबाहुल्याभाव उक्तः एवं तत्रैव पूर्वं श्वेतद्वीपे भगवन्नारदसंवादेऽपि ।

> पौरुषं सूक्तमास्थाय ये यजन्ति, द्विजास्तु माम् ।  
संहिता जपमास्थाय ते मां प्राप्स्यन्ति (मानवाः) ब्राह्मणाः । (वरा. ६६ अ. १० श्लो श्रु. प्र.)  
अलाभे वेदमन्त्राणां पञ्चरात्रोदिते नहि ।  
मार्गेण मां प्रपद्यन्ते ते मां प्राप्स्यन्ति मानवाः ।  
११ ब्राह्मणक्षत्रियविशां पञ्चरात्रं विधीयते ।  
शूद्रादीनां नतच्-छ्रोत्र-पदवीमुपयास्यति ।  
१२ एवं मयोक्तं विपेन्द्र पुराकल्पे पुरातनम् ।  
पञ्चरात्रं सहस्राणां यदि कश्चिद्ग्रहिष्यति ।  
१३ कर्मक्षये च मां कश्चिद्यदि भक्तो भविष्यति ।  
तस्य वेदाः पञ्चरात्रं नित्यं हृदि वसिष्यति ।  
१४ इतरे राजसैर्भावैस्तामसैश्च समावृताः ।  
भविष्यन्ति द्विजश्रेष्ठ मच्छासनपराङ्मुखाः ।  
१५ कृतं त्रेता द्वापरञ्च युगानि त्रीणि नारद ।  
सत्त्वस्था मां समेष्यन्ति कलौ रजस्तमोऽधिकाः ।  
१६ अन्यच्च ते वरं दद्मि शृणु नारद साम्प्रतम् ।  
यदिदं पञ्चरात्रं मे शास्त्रं परमदुर्लभम् ।  
१७ तद्भवान्वेत्स्यते सर्वं मत्प्रसादान्न संशयः ।

</details>

##### वैदिक-तान्त्रिक-मिश्रभेदाः
[[वैदिक-तान्त्रिक-मिश्रभेदेन त्रिविधमर्चनम्]]


वक्ष्यति चाऽश्वमेधिकेऽपि -

> शृणु पाण्डव तत्सर्वमर्चनाक्रममात्मनः ।  
स्थण्डिले पद्मकं कृत्वाचाष्टपत्रं सकर्णिकम् ॥ १०५. ८४  
अष्टाक्षरविधानेन ह्यथवा द्वादशाक्षरैः ।  
वैदिकैरथमन्त्रैश्च मम सूक्तेन वा पुनः ॥ ८५.  
स्थापितं मां ततस्तस्मिन्नर्चयीत विचक्षणः ।  
पुरुषं च ततस्सत्यमच्युतं च युधिष्ठिर । ८६.


<details><summary>दीधितिः</summary>
> वेदेन पञ्चरात्रेण भक्त्या यज्ञेन च द्विज ।  
प्राप्योहं नान्यथा प्राप्यो वर्षलक्षैरपि द्विज ।  
१८ (वरा. ६६.) 

इति अत्र वैदिक १० तान्त्रिक ११ मिश्र १८ अर्चनत्रयं प्रतिपादितम् । यथोक्तं पाञ्चरात्ररक्षायाम् 'अलाभे वेदमन्त्राणां पञ्चरात्रोदितेन वा', इति स्मृतिरपि प्रणवाष्टाक्षरद्वादशाक्षरादिमन्त्राणामाधर्वणरहस्याम्नायाद्यधीततया वेदमन्त्रशब्देन सङ्ग्रहात् 'पञ्चरात्रोदितेन वा इत्ययमंशः तान्त्रिकसंज्ञितप्रत्यक्षेतरश्रुतिमूलमन्त्रान्तरविषयतया योज्यः' इति — उदाहृतवचनेषु आद्यन्तयोः वैदिकमिश्रार्चने विवक्षिते इत्याचार्यपादानामाशयः । युक्तं चैतत् । 
</details>

##### ब्राह्मण-श्रेष्ठस्याधिकारः  
[[पञ्चरात्रोक्तार्चने ब्राह्मण-श्रेष्ठस्याधिकारः अवैदिकमात्राधिकारनिरासः]]

<details><summary>दीधितिः</summary>

बृहन्नारदीये अष्टाक्षरादेः 

> प्रणवं चापैनिषदं द्वादशाक्षरमेव च ।  
अष्टाक्षरमहावाक्यमित्यादीनि च यो जपेत् ।  
स्वाध्यायश्च समाख्यातो योगसाधनमुत्तमम् ।  

इत्यत्र स्वाध्यायत्वयोगसाधनत्वयोः अश्वमेधिके च (१०४ अ. ८५) अर्चनकरणत्वस्य व्यक्तमुक्तेः अनुशासनिके (१८६) इतिहाससमुच्चये (३२) च पुण्डरीकनारदसंवादे ब्राह्मणश्रेष्ठस्य पुण्डरीकस्य अष्टाक्षरनिष्ठत्वस्य पाद्मे च तत्रैव 

> वैदिकैस्तान्त्रिकैश्चैव तथा पौराणिकैरपि ।  
आराधयति सर्वेशं ततस्सिद्धिमवाप सः (६. ८१. ४३.) 

इत्यादिना अष्टाक्षरादिवैदिकतान्त्रिकोभयनिष्ठत्वस्य प्रतिपादनात् । अत्राऽपि 'वेदेन पञ्चरात्रेण' इत्युपसंहारे द्विजस्य मिश्राधिकारित्वोक्तेः मध्ये पञ्चरात्राधिकारिणो दुर्लभत्वस्य 'यस्य हृदि वेदः पञ्चरात्रञ्च वसिष्यति तदितरेषां राजसतामसभावसमावृतत्वभगवच्छासनपराङ्मुखत्वयोश्च कथनात् । 'अलाभे वेदमन्त्राणा'मित्यत्र पञ्चरात्रोदितस्य अवैदिकमात्राधिकारिकत्वप्रतीतिनिरासाय 'ब्राह्मणक्षत्रियविशां पञ्चरात्रं विधीयते' इत्यनन्तरमेव पञ्चरात्रस्य वैदिकाधिकारिकत्वस्य स्फुटमभिधानात् । 

> स्त्रीशूद्रद्विजबन्धूनां त्रयी न श्रुतिगोचराः ।  
इति भारतमाख्यानं कृपया मुनिना कृतम् 

इति वचनस्य भारतस्य वैदिकाधिकारिकत्वाऽबाधकतावदस्याऽपि तदबाधकत्वाच्च । शिवार्कमणिदीपिकायामस्मिन्वचने पञ्चरात्रस्यावैदिकाधिकारिकत्वोत्प्रेक्षणस्यानुचितत्वात् ।
</details>

##### द्विजव्यतिरिक्तस्य
[[द्विजव्यतिरिक्तस्य वैदिकमिश्रार्चनयोरनधिकारः चतुर्वर्णदीक्षा च]] 

<details><summary>दीधितिः</summary>

शूद्रकमलाकरे तु अस्मिन्वचने 'शूद्रादीनाञ्चतच्छ्रोत्रपदवी'मिति पाठमभ्युपेत्य पाञ्चरात्रिकमन्त्रेषु शूद्रस्याधिकारस्स्मृतिकौमुद्यामुक्त इत्यभिहितं तत्रापि तान्त्रिकमन्त्र एव विवक्षितः न तु वैदिकाष्टाक्षरादिः तत्र शूद्रस्यानधिकारस्य पञ्चरात्र एव स्फुटत्वात् 

> वैदिकोमिश्रितो वापि विप्रादीनां विधीयते ।  
तान्त्रिको विप्रभक्तस्य शूद्रस्यापि प्रकीर्तितः 

इति देवपूजाप्रकरणे शूद्रकमलाकरोदाहृतपाद्मवचनाच्च ॥
वस्तुतस्तु 'शूद्रादीनां न तच्छ्रोत्रपदवी'मिति (आ. प्रा.) (श्रु. प्र.) पाठ एवोचितः प्राचीनलिखितकोशेषु बहुषूपलम्भात् 

> मोक्षचिन्तामतिक्रम्य योऽन्यचिन्तापरिश्रमः ।  
हरिसेवाविहीनोयस्स पशुर्योनितः पशुः ।  
निगमागमतन्त्राणि नाध्यापयति यो द्विजः ।  
न शृणोति च पापात्मा स दुष्ट इति चोच्यते (५. ५६) 

इति भविष्ये मध्यमपर्वणि द्विजस्यैव पञ्चरात्रश्रवणव्यतिरेके दोषकथनाच्च । शूद्रकमलाकरेऽपि 'अन्यैस्तु न तच्छ्रोत्रेति पाठो लिखितः' इत्यारभ्य वाराहवचनैः चातुर्वर्ण्यदीक्षां प्रसाध्य 'एवं यन्त्रविशेषवचनं तत्रैवशूद्रस्याधिकार' इत्युक्तम् । अत्रान्यैस्त्विति बहुवचनेन 'न तच्छ्रोत्रे'तिपाठो बहुजनसम्मत इति यत्र विशेषवचनमित्यनेन  'अलाभे वेदमन्त्राणां पञ्चरात्रोदितेन हि' इत्यादिवचनैः तान्त्रिकमन्त्रदीक्षादौ शूद्रस्याधिकारः न तु पञ्चरात्रश्रवणे निषेधादिति च बोधितम् । 

**चातुर्वर्ण्यदीक्षा॥**  
अत एव शान्तिपर्वणि 

> अवश्यं वैष्णवो दीक्षां प्रविशेत्सर्वयत्नतः ।  
दीक्षिताय विशेषेण प्रसीदेन्नान्यथा हरिः ।  
वसन्ते दीक्षयेद्विप्रं ग्रीष्मे राजन्यमेव च ।  
शरदस्समये वैश्यं हेमन्ते शूद्रमेव च ।  
स्त्रियं च वर्षाकाले तु पञ्चरात्रविधानतः, (आ. प्रा.) 

इति चातुर्वर्ण्यदीक्षोक्तिस्संगच्छते ॥

> आगमोक्तैर्वेदमन्त्रैः प्रतिष्ठाप्य विशेषतः ।  
पश्चाद्वा अर्चनं कार्यं यथाशास्त्रानुसारतः । 

६. ८३. अ. २५. इति पाद्मे 'वैष्णवैर्द्विजसत्तमैरित्यादिना वैष्णवद्विजसत्तमसामान्यस्य प्रतिष्ठाऽर्चनादिविधिमुक्त्वा अन्ते 

> श्रौतस्मार्तागमोक्तानामर्चनं विधिना द्विजः ।  
कुर्याद्भक्त्या यथार्हं च विष्णोः प्रयतमानसः ॥ ६. २८०. ५४. 
</details>
 
##### वैखानसार्चनम्
<details><summary>दीधितिः - वैखानसार्चनम्</summary>

> यथोपदिष्टं गुरुणा तथा कुर्वीत वैष्णवः ।  
श्रौतं वैखानसं प्रोक्तं वासिष्ठं स्मार्तमुच्यते ।  
५५ पञ्चरात्रविधानं यद्दिव्यागम इतीरितम् ।  
क्रियालोपो न कर्तव्यः विष्णोराराधनं परम् । ५६. 

इत्युक्तौ द्विजस्य श्रौतविकल्पेन आगमोक्तार्चनप्रतिपादनमात्रेण श्रौताऽनधिकारिणश्शूद्रस्य तान्त्रिकमन्त्रेणाऽर्चनस्य न कापि क्षतिः । एवमत्रोपसंहारेऽपि क्रियालोपो न कर्तव्य, इत्यनेन पञ्चरात्रोक्तं पूर्णमर्चनं शक्तैस्सर्वैः कार्यमिति निर्णयेन वैखानसैश्श्रौतं तदन्यैरशक्तैस्स्मार्तं कार्यमिति उपक्रमे यथार्हमित्यत्र विवक्षितमिति प्रतीयते ॥
</details>


##### अवैखानसैः शक्तैः पञ्चरात्रोक्तपूर्णार्चनम्
> अनिरुद्धं च मां प्राहुर्वैखानसविदो जनाः ।  
अन्ये त्वेवं विजानन्ति मां राजन्पाञ्चरात्रिकाः ॥ ८७  
वासुदेवं च राजेन्द्र सङ्कर्षणमथाऽपि वा ।  
प्रद्युम्नं चानिरुद्धं च चतुर्मूर्तिं प्रचक्षते ॥ ८८.  
एताश्चान्याश्च राजेन्द्र संज्ञाभेदेन मूर्तयः ।  
विद्ध्यनर्थान्तरा एव मामेवं चार्चयेद्बुधः ॥ ८९ ॥ 

इति ॥

(एतानि वचनानि पाञ्चरात्ररक्षायां पराशरमाधवीये चोदाहृतानि) एतेन वैखानसव्यतिरिक्तैः शक्तैः पाञ्चरात्रविधिना अर्चनं कार्यमिति भीष्मपर्ववचनार्थः पर्यवस्यति । 

भीष्मपर्वणि अनन्तरम् —

> वासुदेवो महद्भूतं सर्वदैवतदैवतम् ।  
न परं 1पुण्डरीकाक्षाद्दृश्यते भरतर्षभ ॥ २.  
ये च कृष्णं प्रपद्यन्ते न ते मुह्यन्ति मानवाः ।

इत्यनेन उद्योगपर्वोक्तार्थं विशदीचकार ॥


<details><summary>दीधितिः</summary>
> वैदिकन्तु जपं कुर्यात्पौराणं पाञ्चरात्रिकम् ।  
यो वेदस्तानि चैतानि यान्येतानि च सा श्रुतिः ॥  
पञ्चरात्रविधानेन स्थण्डिले वाऽथ पूजयेत् ।

इति वीरमित्रोदाहृतबृहत्पराशरवचनेऽपि पञ्चरात्रविधानेन पूजनं सर्ववर्णसाधारणम् इति विवक्षितम् । तत्र वैदिकमिश्रयोः द्विजस्य तान्त्रिके शूद्रविप्रभक्तयोरधिकार इत्येवभिदा[[??]] । 'सर्वे चागममार्गेण कुर्युर्वेदानुसारिणः' इति (वी-मि.) बोधायनवचनात् ॥

> उपायोयं परप्राप्तौ परमः परिकीर्तितः ।  
नारायणस्यानुध्यानमर्चनं यजनं स्तुतिः ॥ २५३. २ ॥

**स्त्रीणां तान्त्रिक एवाधिकारः, 'ब्राह्मणैः' इति श्लोकार्थनिगमनम्**

इत्युपक्रम्य

> जपश्चतुर्विधः प्रोक्तो वैदिकस्तान्त्रिकोऽपि च ।  
पौराणिकश्च विद्वद्भिः कथितः स्मार्त एव च ॥ ४ ॥

इति जपचातुर्विध्यमभिधाय -

> इत्युक्ताऽष्टाक्षरध्यानजपादिश्रेयसंयुता ।  
यमेनानुगृहीताभूत् पुण्यलोकनिवासिनी ॥ १० ॥ 

इत्युपसंहारे आश्वमेधिके विप्रकन्यायाः अष्टाक्षरजपाभिधानेऽपि स्त्रीणां वैदिकाष्टाक्षरमन्त्रजपस्य पञ्चरात्रेऽपि निषेधे तान्त्रिकाष्टाक्षरमन्त्रविषयं तदिति न विरोध इत्यन्यत्र व्यक्तम् ॥
स्मृतिपुराणयोरैक्यपृथग्भावविवक्षया त्रेधा चतुर्धा च विभाग उपपद्यते 

> यजन्ति वेदतन्त्राभ्यां परं जिज्ञासवो नृप ।  
नमस्ते वासुदेवाय नमस्सङ्कर्षणाय च ।  
प्रद्युम्नायानिरुद्धाय तुभ्यं भगवते नमः ॥ ११-५-३९ ॥  
इति द्वापर उर्वीशस्तुवन्ति जगदीश्वरम् ।  
नानातन्त्रविधानेन कलावपि यथाशृणु ॥ ३१  
कलौ खलु भविष्यन्ति नारायणपरायणाः ।  
क्वचित्क्वचिन्महाभागाद्रमिडेषु च भूरिशः ॥ ३८

इति हेमाद्रिपरिशेषखण्डाद्युदाहृतभागवतवचनैककण्ठ्यादपि 'अलाभे वेदमन्त्राणामि'त्यस्य यथोक्त एवार्थः । कल्पतरुशास्त्रदर्पणवाक्यैः पञ्चरात्रस्य व्यामोहनार्थतावचनानि पुराणेषु प्रक्षिप्तानीति 'प्राक्सूर्यमुखनिस्सृतम्' इत्येतद्विवरणावसरे निरूपयिष्यते । शूद्रस्याऽपि तान्त्रिकमन्त्रेणार्चनं वाराहभागवतपाद्मादिष्वप्युक्तम् । अतश्च ‘ब्राह्मणैः क्षत्रियै'रित्यादिकं सुष्ठूक्तम् । पञ्चरात्रार्चनस्य सर्वाश्रमिभिरनुष्ठेयता नारायणाख्यानोपक्रमे वक्ष्यते । वाराहभागवतादौ अत्रापि प्रकरणान्तरे उक्तं कलौ भगवद्भक्तदौर्लभ्यं भावि समालोच्य 'आदौ कलियुगस्य चे'त्युक्तमिति दिक् ॥
</details>


<details><summary>दीधितिः</summary>

1 अत्र पुण्डरीकाक्षशब्देन वासुदेवस्य दिव्यमङ्गळविग्रहयोग उक्तः ।
</details>

## शान्ति-पर्व
### एकायनशाखायां वाक इति निषत् इति नामभेदः

शान्तिपर्वणि च राजधर्मे – ७. अ. ३५. १२. अ. ८. ९. १०. ११. श्लो. 'त्यागेनैके' इति  
श्रुति-घटकस्य त्याग-शब्दस्य १३. ४.  
अष्टाक्षर-घटकस्य नमश्-शब्दस्य चार्थं निष्कृष्य -

> अनादि-निधनं विष्णुम्  
आत्म-योनिं सनातनम् । ४६-१५  
वासुदेवम् अथा **ऽस्तुवत्** ।

इत्य् उपक्रम्य -

> यं वाकेष्वनुवाकेषु निषत्सूपनिषत्सु च ।  
गृणन्ति सत्यकर्माणं सत्यं सत्येषु सामसु ॥ २८ ॥  
चतुर्भिश्चतुरात्मानं सत्त्वस्थं सात्वताम्पतिम् ।  
यं दिव्यैर्देवमर्चन्ति गुह्यैः परमनामभिः ॥ २९ ॥

> यमनन्यो व्यपेताशीरात्मानं वीतकल्मषम् ।  
इष्ट्वानन्त्याय गोविन्दं पश्यत्यात्मानमात्मनि ॥ ३२ ॥  
यमेकं बहुधात्मानं प्रादुर्भूतमधोक्षजम् ।  
1 मान्यभक्ताः क्रियावन्तो यजन्ते सर्वकामदम् ॥ ३५ ॥ 

<details><summary>दीधितिः</summary>

1 अन्यभक्ताः मा यजन्ते इत्यन्वयः । एतेन पूर्वश्लोके अनन्य इत्यस्य अन्यभक्तिशून्य इत्यर्थः । अनन्या च भक्त्या च इति हि वक्ष्यते ॥
</details>

इत्यनेन एकायनशाखाघटकस्य अनुवाकस्थानापन्नस्य भागस्य वाकेतिनाम उपनिषत्स्थानापन्नस्य भागस्य निषादीतिनाम पञ्चरात्रप्रसिद्धं विर्दिश्य चतुरात्मन उभयतात्पर्यविषयत्वअनन्याराध्यत्वदेवतान्तरभक्त[[??]]नर्चनीयत्वाभिधानमुखेन भीष्मपर्वोक्तार्थं प्रकटीकृत्य 'नारायणपरम्ब्रह्मे' १२८.त्यादिना नारायणानुवाकोक्तम् परतत्वान्निरणैषीत् ॥

## मोक्ष-धर्मः
### नारायण-तत्त्वम्
मोक्षधर्मे च

> वासुदेवेति विख्यातः  
> तं विदित्वा **ऽश्नुते** ऽमृतम्। १०४. १२.

इत्य् अत्र वासुदेव-ज्ञानस्य मोक्ष-साधनत्वम् -

> नारायणं हृषीकेशं  
गोविन्दम् अपराजितम्।  
> तत्त्वेन भरतश्रेष्ठ!  
श्रोतुम् इच्छामि केशव॥ २०६ ॥ २.

इति युधिष्ठिर-प्रश्नस्य भीष्म-प्रतिवचनेषु -

[[संकर्षणादित्रयं ततो ब्रह्मादित्रयम्]]

> ईदृशो ऽसौ हृषीकेशो वासुदेवः परात्परः।  
> केशवो भरतश्रेष्ठ भगवान् ईश्वरः प्रभुः॥ ५ ॥  
> सो ऽग्रजं सर्व-भूतानां सङ्कर्षणम् अचिन्तयत्।  
> प्रद्युम्नम् असृजत् तस्मात् सर्व-तेजः-प्रकाशकम्।  
> अनिरुद्धस् ततो जज्ञे सर्व-शक्तिर् महा-द्युतिः॥  
> तस्मात् संजज्ञिरे देवाः ब्रह्म-विष्णु-महेश्वराः।  
> सृष्टि-स्थित्य्-अन्त-कर्माणस् त्रयस् ते सुमहौजसः॥ १४ ॥  
> मधुसूदनम् इत्य् आहुः ऋषभं सर्व-सात्वताम्।

इत्य् अन्तेन व्यूह-सृष्टिं ब्रह्मादि-सृष्टिं मधुसूदन-संक्षिप्त-चरित्रं चाभिधाय


> तदेव कृष्णो दाशार्हश्  
श्रीमान् श्रीवत्सलक्षणः ।  
न भूतसङ्घसंस्थानो  
देहोऽस्य परमात्मनः ॥ ६० ॥  

### प्राप्तिः

#### वासुदेवस्यान्यभक्तानर्च्यत्वम्
य एनं प्रति वर्तन्ते  
वेदान्तानि च सर्वशः ।  
भक्तिहीनाः न ते यान्ति  
नित्यमेनं कथञ्चन ॥ ६३ ॥ 

इत्यनेन वासुदेवस्य भक्तिविधुरैर्वेदान्तैरप्यलभ्यत्वम् ।

#### अन्तकाले द्वादशाक्षरचिन्तनम्

> किं नु स्मरन् कुरु-श्रेष्ठ मरणे समुपस्थिते ।  
प्राप्नुयात्परमां सिद्धिं श्रोतुमिच्छामि तत्त्वतः ॥ २१०. २. 

इति युधिष्ठिरप्रश्नस्य नारायणनारदसंवादरूपभीष्मप्रतिवचनेषु नारायणोक्तौ मोक्षोपायप्रपत्तिकरणभूतवासुदेवद्वादशाक्षरमन्त्रस्यान्तकालेऽनुस्मरणीयत्वम् ॥ १०.११.

> चतुर्मूर्ते परं धाम लक्ष्म्यावासपरार्चित ।  
सर्वावास नमस्तेस्तु वासुदेव प्रधानकृत् ॥ २९ ॥  
चिन्तयन्तो हि यं नित्यं ब्रह्मेशानादयः प्रभुम् ।  
निश्चयं नाधिगच्छन्ति तमस्मि शरणं गतः ॥ ३३ ॥  
कामक्रोधविनिर्मुक्ताः रागद्वेषविवर्जिताः ।  
मान्यभक्ता विजानन्ति न पुनर्भवका द्विजाः ॥ ४४ ॥  
एकान्तिनो हि निर्द्वन्द्वाः निराशीः कर्मकारिणः ।  
ञानाग्निदग्धकर्माणः त्वां विशन्ति विचिन्तकाः ॥ ४५ ॥  
अशरीरं शरीरस्थं समं सर्वेषु देहिषु ।  
पुण्यपापविनिर्मुक्ताः भक्तास्त्वां1 प्रविशन्त्युत ॥ ४६ ॥

<details><summary>दीधितिः</summary>

1 अत्र प्रवेशप्राप्तिः पूर्वोत्तरवचनानुसारात् ।
</details>

इति नारदोक्तौ चतुर्मूर्तेः वासुदेवस्य ब्रह्मेशानादिभिश्चिन्तनीयस्य शरणागत्युद्देश्यत्वम् अनन्यभक्तज्ञेयत्वम् एकान्तिभक्तप्राप्यत्वम्,

#### अष्टाक्षरजापि-प्राप्यता

> श्रुत्वैतन्नारदो वाक्यं दिव्यं नारायणेरितम् ।  
अत्यन्तभक्तिमान्देवे एकान्तित्वमुपेयिवान् ॥ ८४ ॥  
नारायणमृषिं देवं दशवर्षाण्यनन्यभाक् ।  
इदं जपन्वै प्राप्नोति तद्विष्णोः परमं पदम् ॥ ८५ ॥  
किन्तस्य बहुभिर्मन्त्रैः भक्तिर्यस्य जनार्दने ।  
नमो नारायणायेति मन्त्रस्सर्वार्थसाधकः ॥ ८६ ॥ 

इति भीष्मोक्तौ अष्टाक्षरमन्त्रजापि भक्तप्राप्यत्वं च भीष्मेण युधिष्ठिरं प्रति गरुडेनात्मानं प्रत्युक्तं श्रीभगवन्महिमानुवादे - 

> अनेके मुनयस्सिद्धाः मानसोत्तरवासिनः ।  
पप्रच्छुर्मां महाप्राज्ञाः वासुदेवपरायणाः ॥ २११. ११.  
पक्षीन्द्र वासुदेवस्य तत्त्वं वेत्सि परं पदम् ।

इति मुनिप्रश्नस्य गरुडप्रतिवचनोक्त्यनन्तरम् -

> नान्यथा शक्यरूपोसौ ज्ञानगम्यः परः पुमान् ।  
अनन्यया च भक्त्या च प्राप्तुं शक्यो महा हरिः ॥  
तस्माद्राजेन्द्र सर्वात्मा वासुदेवः प्रधानकृत् ।  
ज्ञानेन1 भक्त्या सुलभो नान्यथेति मतिर्मम ॥ ७१.

<details><summary>दीधितिः</summary>

1 'भक्तास्त्वां प्रविशन्त्युत' 'भक्तिहीना न ते यान्ति' इति पूर्वम् अन्वयव्यतिरेकाभ्यां प्राप्तेर्भक्तिसाध्यत्वं यदुक्तं तदनेन दृढीकृतम् — 'अनन्यया च भक्त्या च' इति समुच्चयेऽपि ज्ञानानन्तरं भक्त्युत्कीर्तनात् भक्तेरेव मोक्षप्राप्तौ साक्षात्साधनत्वमिति प्रतीयते । तेन -

> वासुदेवेति विख्यातस्तं विदित्वाऽश्नुतेऽमृतम् ।

इति पूर्वोदाहृतवचनेऽपि वेदनं भक्तिद्वारा मोक्षसाधनमिति वा भक्तिरूपमिति वा विवक्षितम् ।
</details>

इत्यत्र भक्तिप्राप्यत्वम् । 

#### भक्तेरेव भगवत्प्राप्तिसाधनता

श्वेतकेतुसुवर्चलोपाख्याने युधिष्ठिरं प्रति नारदोक्तौ -

> भर्ता च तामनुप्रेक्ष्य नित्यनैमित्तिकान्वितः ।  
परमात्मनि गोविन्दे वासुदेवे महात्मनि ॥ २२४ - १०३.  
समाधाय च कर्माणि तन्मयत्वेन भावितः ।  
कालेन महता राजन्प्राप्नोति परमाङ्गतिम् ॥ १०४.

<details><summary>दीधितिः</summary>

एवमुदाहरिष्यमाणवचनेष्वपि ध्यानं भक्तिरूपमेव मोक्षसाधनमिति च । तदनेन 'परात्परं पुरुषमुपैति' 'तरति शोकम् तरति पाप्मानम्', इति पर्वपरश्रुत्यर्थकथनेन 'ब्रह्मवेद ब्रह्मैव भवती'त्यत्र मध्यमश्रुतौ वेदनं भक्तिः भवत्यर्थेः[[??]] प्राप्तिः इति निर्णीतम् ॥

वस्तुतस्तु असौ ज्ञानगम्यः परः पुमान् महाहरिः अनन्यया च भक्त्या च प्राप्तुं शक्यः नान्यथा प्राप्तुं शक्यरूप इति योजनायाम् एकश्च शब्दः त्वर्थे अन्यश्चशब्द एवार्थे – अर्थद्वयोपपादकं परः महाहरिः इति पदद्वयम् । उत्कृष्टपुरुषप्राप्तिः उत्कर्षानुसन्धानपूर्वकमहनीयविषयकप्रीत्यात्मकभक्तिशब्दवाच्यज्ञानात् न त्वतादृशात् ज्ञानात् दृष्टद्वारा भक्त्याऽपि न ज्ञानद्वारापरप्राप्तिः किन्तु परस्य 'सर्वपापेभ्यो मोक्षयिष्यामि' इति भगवन्निग्रहसङ्कल्पनिवृत्तिरूपसर्वपापहरण सङ्कल्पद्वारैवेत्याशयः । अयमर्थः -

> पुरुषस्स परः पार्थ भक्त्या लभ्यस्त्वनन्यया ।  
यस्यान्तस्थानिभूतानि येन सर्वमिदं ततम् ॥ ८. २२.

इति गीतावचने व्यक्तः । परत्वं च -

> अहं कृत्स्नस्य जगतः प्रभवः प्रळयस्तथा ।  
मत्तः परतरं नान्यत्किञ्चिदस्ति धनञ्जय ॥ ७.६.

इत्यत्र प्रकृतिजीवकारणत्वेन निरूपितम् ।

**भक्तौ गुण-कृत-परत्व-ज्ञानं हेतुः॥**

भक्तौ च एतादृशपरत्वज्ञानं हेतुरिति

> अहं सर्वस्य प्रभवो मत्तस्सर्वं प्रवर्तते ।  
इति मत्वा भजन्ते मां बुधा भावसमन्विताः ॥ १०-८ ॥

इत्यत्र वक्ष्यति ।

> सर्वस्य चाहं हृदि सन्निविष्टो मत्तस्स्मृतिर्ज्ञानमपोहनं च ॥ १५-१५ ॥  
क्षरस्सर्वाणि भूतानि कूटस्थोऽक्षर उच्यते ॥ १६ ॥  
उत्तमः पुरुषस्त्वन्यः परमात्मेत्युदाहृतः ।  
यो लोकत्रयमाविश्य बिभर्त्यव्यय ईश्वरः ॥ १७ ॥  
यस्मात्क्षरमतीतोऽहमक्षरादपि चोत्तमः ।  
अतोऽस्मि लोके वेदे च प्रथितः पुरुषोत्तमः ॥ १८ ॥  
यो मामेवमसम्मूढो जानाति पुरुषोत्तमम् ।  
स सर्वविद्भजति मां सर्वभावेन भारत ॥ १९ ॥

इत्यत्र -

('ईश्वरस्सर्वभूतानां हृद्देशेऽर्जुन तिष्ठति' इत्यत्रेव सर्वभूतशब्दस्य अचित्संसृष्टचेतनवाचितया कूटस्थशब्दस्य परिशुद्धात्मस्वरूपे स्वरसतया च) परमात्मनः पुरुषोत्तमस्य अवरात्मबद्धमुक्तपुरुषव्यापकधारकनियन्तृशेषिभावङ्गतस्य नित्यस्य तत एव बद्धमुक्तविलक्षणस्य धारकत्वादिधर्मज्ञानस्य सर्वभावेन भक्तिहेतुता प्रतिपादयिष्यते —

> महात्मानस्तु मां पार्थ दैवीं प्रकृतिमाश्रिताः ।  
भजन्त्यनन्यमनसो ज्ञात्वा भूतादिमव्ययम् ॥ ९-१३ ॥

इत्यत्र दैवीं सात्त्विकीं प्रकृतिमाश्रिता एव प्रकृतिः जीवकारणभूतस्य नित्यस्य परमात्मनः ज्ञानेन भजन्तीत्यभिधास्यते ।  

**सात्त्विकानामेव पुरुषोत्तमे भक्तिः॥**   
[[भक्ति-??पर्वभिर् एव मुक्तिः]]

तदनेन जगत्कारणत्वधारकत्वनियन्तृत्वादिवैशिष्ट्यनित्यत्वतत्कृतावरजीवभेदादिरूपं परत्वं ये जानन्ति त एव सात्त्विकप्रकृतयः पुरुषोत्तमे भक्तिमारचयन्ति न तु परावरजीवे शै[[??]]क्यज्ञानिनः इति प्रतीयते । पूर्वोक्तज्ञानवत एव -

> तेषां ज्ञानी नित्ययुक्त एकभक्तिर्विशिष्यते ॥ ७ अ. १७ ॥ 

इत्यत्र उपायफलयोरैक्यज्ञानेन एकभक्तित्वम् ॥

> ..........ज्ञानवान्मां प्रपद्यते ।  
वासुदेवस्सर्वमिति स महात्मा सुदुर्लभः ॥ १९

इत्यत्र 'एतस्यैवानन्दस्यान्यानि भूतानि मात्रामुपजीवन्ति' बृ. ६-३-३२. इत्युक्तदिशा वासुदेवस्य सर्वफलरूपत्वेनानुसन्धानपूर्वकं तमेव प्रपन्नस्य दुर्लभतमत्वञ्चोक्तम् — अतः 'पुरुषस्स परः पार्थे'ति श्लोके पूर्वोक्तपरत्वज्ञानपूर्वकानन्यप्रयोजनभक्त्यैव भगवत्प्राप्तिः । साऽपि 'स यत्पूर्वोऽस्मात्सर्वस्मात् सर्वान्पाप्मान औषत्' बृ. ३-४-१ इति श्रुत्युक्तदिशा सर्वपापदाहकत्वप्रवृत्तिनिमित्तकपुरुषशब्दपर्यालोचनया सर्वपापेभ्यो मोक्षयिष्यामीति सङ्कल्पपूर्विकैवेति सिद्ध्यति ॥

> शुद्धभावं गतोभक्त्या शास्त्राद्वेद्मि जनार्दनम् । (उद्यो. प. ६८-५)

इत्यत्र भक्तेः ज्ञानहेतुत्वम् -

> भक्त्या त्वनन्यया शक्य अहमेवंविधोऽर्जुन ।  
ज्ञातुं द्रष्टुं च तत्त्वेन प्रवेष्टुं च परन्तप ॥ ११ - ५४ गी. 

इत्यत्र च भक्तेः ज्ञानदर्शनप्रवेशसाधनत्वं प्रतिपादितम् । तच्च भक्तिपर्वक्रमेण तदेतत्सर्वमनुगृहीतमाचार्यपादैस्तात्पर्यचन्द्रिकायां 

> ज्ञानदर्शनप्राप्तिहेतुत्वे भक्तेः पर्वभेदान्नान्योन्याश्रयणादिदोषः । पूर्वजन्मसुकृतमूलसात्त्विकजनसंवादादिजनितं यथावच्छ्रवणानुगुणं किञ्चिदानुकूल्यरूपं भक्तिमात्रं शास्त्रजन्यज्ञानोत्पत्तौ सहकारी भवति । उत्कटदिदृक्षागर्भा तु परभक्तिस्साक्षात्कारहेतुः साक्षात्कृते तु परिपूर्णानुभवाभिनिवेशलक्षणा परमभक्तिः प्रवेशहेतुरिति ।

**'भक्त्या माम् अभिजानाति'**  
[['भक्त्या मामभिजानाति' इतिगीतावचनादपि परमभक्त्यैव मुक्तिरिति निर्णयः ]]

अत्र 

> 'अनन्यया, इति पदं  
प्रागुक्तप्रक्रियया अनन्यप्रयोजनयेति भाव्यम्' इति —

> भक्त्या मामभिजानाति यावान्यश्चास्मि तत्त्वतः ।  
ततो मां तत्त्वतो ज्ञात्वा विशते तदनन्तरम् ॥ १८-५५ 

इत्येतद्वचनमप्येतत्पर्वभेदक्रमतात्पर्यकमेव अत्र भक्त्येति 'मद्भक्तिं लभते पराम्' इति पूर्वश्लोकोक्तपरभक्तिपरम् अभिजानातीत्यत्र अभीत्युपसर्गात् यावानित्याद्युक्तेः 'द्रष्टुं प्रवेष्टु'मिति क्रमानुसाराच्च विशदस्य परभक्तिसाध्यस्य परज्ञानस्याभिप्रेतत्वात् 'भक्त्या प्रवेष्टुं च परन्तप' इत्यत्रोक्तार्थप्रत्यभिज्ञापनाय अत्रापि उपक्रमे भक्त्येत्यस्य - उपसंहारे च 'विशते तदनन्तरम्' इत्यत्र विशेर्धातोश्च प्रयोगात् । 'तत्त्वतो ज्ञात्वे'त्यत्रोक्तज्ञानस्यैव प्रवेशहेतुत्वविवक्षायां तसिल्प्रत्ययान्तप्रसिद्धतत इत्यस्य वैय्यर्थ्याच्च 'धर्मं जैमिनिरत एव ३-२-४.' इत्यत्र 'श्रुतत्वाच्च' इति पूर्वसूत्रोक्तश्रुतिसजातीयश्रुते तच्छब्देन विवक्षावत् तत इत्यत्र भक्त्येत्यत्रोक्तभक्तिसजातीयपरमभक्तिविवक्षणेन 'तत्त्वतो ज्ञात्वा तत इत्यादियोजनायां तत्त्वतो ज्ञात्वेत्यनेन परमभक्तौ परज्ञानसाध्यत्वलाभेन तदनन्तरमित्यनेन परमभक्तिप्रवेशयोः उपायभूतज्ञानान्तरव्यवधाननिषेधेन परज्ञानसाध्यपरमभक्तेरेव प्रवेशहेतुत्वं विवक्षितमिति व्यक्तं भाष्यतात्पर्यचन्द्रिकनिष्णातानाम् । एतेन -

> तेषां सततयुक्तानां भजतां प्रीतिपूर्वकम् ।  
ददामि बुद्धियोगं तं येन मामुपयान्ति ते ॥

इत्यत्र परज्ञानस्य परमभक्तिद्वारकमेव प्राप्तिहेतुत्वं विवक्षितम् इति बोध्यम् । परमते सर्वत्र प्राप्तिप्रतिपादकशब्दप्रयोगो विरुद्ध्यत इति स्फुटम् । अतो "गीतानां मोक्षधर्माणां चैकार्थ्यात्' (ई. शं. भा.) इत्युक्तरीत्या गीतानुरोधेन 'नाऽन्यथा शक्यरूपोसौ ............ मतिर्मम' इत्यादावपि भक्तेः प्राप्तिहेतुत्वमेव विवक्षितमिति सिद्धम् । अत एव -

> वेदेन पञ्चरात्रेण भक्त्या यज्ञेन च द्विज ।  
प्राप्योहं नान्यथा प्राप्यो वर्षलक्षशतैरपि ॥ (व. पु. ६६-१८)

इति वचने गीताविस्तारभूतपञ्चरात्रोपबृंहितवेदप्रतिपाद्ययज्ञोपोद्बलितभक्तेरेव प्राप्तिहेतुत्वप्रतिपादनं सङ्गच्छत इति दिक् ॥ 
</details>

### वृत्र(सनत्-कुमार)गीतोक्तम् भगवत्परत्वम्
[[वृत्र(सनत्कुमार)गीतोक्तं भगवत्परत्वं गीतामोक्षधर्मवराहवचनैकार्थ्यम्]] 

इत्यत्र वासुदेवध्यानेन गृहस्थस्यापि श्वेतकेतोर्मोक्षप्राप्तिः;

श्रीवासवसंवादान्ते -

> वासुदेवपरो नित्यं ज्ञानध्यानपरायणान् ।  
विशेषेणार्चयेथास्त्वं सततं पर्युपास्व च ॥ २३५. १२२.

इत्यत्र वासुदेवभक्तानामप्यर्चनीयत्वम् ॥
भीष्मेण युधिष्ठिरं प्रति वृत्राय सनत्कुमारोक्तविष्णुमाहात्म्यानुवादवचनेषु -

> अनादिनिधनः श्रीमान् हरिर्नारायणः प्रभुः ॥ २८६. १९.  
तं विश्वभूतं विश्वादिं परमं विद्धि चेश्वरम् ॥ २३.  
मूलस्थायी स भगवान्स्वेनानन्तेन तेजसा ।  
तत्स्थः सृजति तान्भावानात्मरूपान्महामनाः ॥ ६१.  
स चानिरुद्धः सृजते महात्मा  
तत्स्थं जगत्सर्वमिदं विचित्रम् ॥ ६४.

इत्यत्र परवासुदेवस्य सङ्कर्षणादिरूपेण अवतारसङ्कल्पवत्त्वं चाकथयत् ॥

## नारायणाख्यानम् 

### प्रथमे भगवत्परत्वम्
[[(२०-अ) नारायणाख्याने (1) भगवतः परत्वं वासुदेवस्य विभवमूलता च]]

तत्रैव (३४२-३६१) विंशत्यध्यायात्मके1 ज्ञानकाण्डे नारायणाख्याने प्रथमे -

<details><summary>दीधितिः</summary>

1 श्रीभाष्ये परमतभङ्गे च एतत्प्रघट्टकं ज्ञानकाण्डमिति व्यवाहार्याचार्यपादैः ॥
</details>

> गृहस्थो ब्रह्मचारी च वानप्रस्थोऽथ भिक्षुकः ।  
य इच्छेत्सिद्धिमास्थातुं देवतां कां यजेत सः ॥ ३४२-१.  
देवतानां च को देवः पितॄणां च पिता तथा ॥ ४. 

इत्यादियुधिष्ठिरप्रश्नानां भीष्मेण प्रतिवचने नारायणनारदसंवादे कृतयुगे धर्मात्मजत्वेन नारायणावतारभूतयोः बदर्याश्रमे अष्टचक्ररथमासाद्य तपस्तपतोः नरनारायणयोर्मध्ये नारायणसमीपमागत्य नारदेन कृतस्य -

> वेदेषु सपुराणेषु साङ्गोपाङ्गेषु गीयसे ।  
चत्वारो ह्याश्रमा देव सर्वे गार्हस्थ्यमूलकाः ।  
यजन्ते त्वामहरहः नानामूर्तिसमास्थितम् ॥  
पिता माता च सर्वस्य देवतानां च शाश्वतम् ॥  
कं त्वद्ययजसे देवं पितरं कं न विद्महे ।  
कमर्चसि महाभाग तन्मे प्रब्रूहि पृच्छतः ॥

इति प्रश्नस्य नारायणेन प्रतिवचने -

> सह्यन्तरात्मा भूतानां1 क्षेत्रज्ञश्चेति कथ्यते ।  
तां योनिमावयोर्विद्धि ............. ॥

<details><summary>दीधितिः</summary>

1 'क्षेत्रज्ञो वासुदेवः' 'सर्वावासं वासुदेवं क्षेत्रज्ञं विद्धि तत्त्वतः' (३५४-१०) इति हि वक्ष्यते ।
</details>

> आवाभ्यां पूज्यते यो हि ........... ।  
नास्ति तस्मात्परोऽन्यो हि पिता देवोऽथवा द्विज ॥

इति नरनारायणाभ्यां समर्चनीयं विभवव्यूहमूलभूतं परवासुदेवम्

#### नारायणवासुदेवयोरैक्यं तदन्यस्य परत्वाभावश्च

1 तं देवाश्चाश्रमा(ऋषय)श्चैव 2नानातनुसमाश्रितम् ।

<details><summary>दीधितिः</summary>

1 'अत्र देवतानां च को देवः' 'तं देवाः भक्त्या संपूजयन्ति' इति प्रश्नप्रतिवचनाभ्याम् एकस्य सर्वदेवताराध्यत्वोक्त्या 'नास्ति तस्मात्परोन्यो हि पिता देवः' इत्यत्र अन्यदेवतामप्रतिषिध्य तदन्यपरदेवतानिषेधेन च सर्वदेवतैक्यं नास्तीति सिध्यति । नारायणस्य तु सर्ववेदप्रतिपाद्यत्वकथनात् वासुदेवनारायणयोरुभयोस्सर्वाश्रमिसमाराध्यत्वप्रतिपादनाच्च वासुदेवस्वरूपैक्यमेव । विग्रहभेदनिबन्धन एव मूलमूलिभावः 'तां योनिमावयोर्विद्धि' इत्यत्र विवक्षितः । वक्ष्यति च-

> सब्रह्मकास्सरुद्राश्च सेन्द्रा देवा महर्षयः ।  
अर्चयन्ति सुरश्रेष्ठं देवं नारायणं हरिम् ॥ (३५० - ३०) 

इति ।

2 नानातनवश्च व्यूहविभवशरीराणि ब्रह्मरुद्रादिदेवताशरीराणि च संकर्षणादीनां ब्रह्मरुद्रादिभिराराधनीयता पञ्चरात्रे स्फुटा । ब्रह्मादिदेवतायजनं तदन्तर्यामिविष्णुयजनमेवेति 'ये यजन्ति पितॄन्देवान् विष्णुमेव यजन्ति ते ॥ (३५५-२५)' इत्यत्र वक्ष्यते । एवं नारायणस्य ब्रह्मरुद्रान्तर्यामित्वं 'तवान्तरात्मा मम च (३६१ - ४) इत्यत्र - 'स ह्यन्तरात्मा भूतानां क्षेत्रज्ञश्चेति कथ्यते' इत्यत्राप्युपक्रमे बोध्यम् । 'गतिं चैषां ददाति सः' इत्यत्र मोक्षव्यतिरिक्तं फलं 'तं प्रविशन्ति' इत्यत्र भगवत्प्राप्तिरूपं मोक्षाख्यं फलमिति विभागोऽवसेयः एतेन – 'मोक्षश्चैव किंमा[[??]]त्मकः' इत्यन्तप्रश्नानां प्रतिवचनमुक्तम् । भगवद्गीतायां च चतुर्विधा भजन्ते माम्' (७-१६) ' स महात्मा सुदुर्लभः' (७-१) । 'कामैस्तैस्तैर्हृतज्ञानाः प्रपद्यन्तेऽन्यदेवताः' (७-२०) 'यो यो यां यां तनुं भक्तः' (७-२१) 'अन्तवत्तु फलं तेषां' 'देवान्देवयजो यान्ति मद्भक्ता यान्ति मामपि' (७-२३) इति सप्तमे । 'ये त्वन्यदेवता भक्ताः यजन्त्यविधिपूर्वकम्' (९-२३) । 

> अहं हि सर्वयज्ञानां भोक्ता च प्रभुरेव च ।  
न तु मामभिजानन्ति तत्त्वेनातश्च्यवन्ति ते (२४) । 

'यान्ति देवत्रता देवान् यान्ति मद्याजिनोऽपि माम्' (२६) इति नवमे चैतद्विस्तरोऽवसेयः । एवं 'चतुर्विधा मम जनाः' (३५०.३) । 'यस्मात्परिमितं फलम्' इत्यत्रापि ॥
</details>

#### सर्वाश्रमिणामिष्टलाभः
[[तस्मात्सर्वाश्रमिणामिष्टलाभः - अनन्यभक्तानां तल्लाभश्च (ना-आ-२) श्वेत-पु-वृ-प्र]]

> भक्त्या संपूजयन्त्यद्य गतिं चैषां ददाति सः ॥  
ये तु तद्भाविता लोके ह्येकान्तित्वं समास्थिताः ।  
एतदभ्यधिकं तेषां यत्ते तं प्रविशन्त्युत ॥

इत्युक्तौ तत्तत्फलार्थिभिस्सर्वैरप्याश्रमिभिः स्वस्वाभीप्सितमूर्तिमधितिष्ठतः वासुदेवस्यैव पूजनीयत्वं, तत्तत्फलप्रदातृत्वम्, अनन्यमनस्कैरेकान्तिभिस्तस्यैव प्राप्यत्वं च प्रतिपादितम् ॥

### उपरिचर-वसुः
द्वितीये – नारायणमूलरूपभूतं वासुदेवं द्रष्टुं  
बदर्याश्रमात् मेरोः पश्चिमोत्तरभूत-क्षीरोदधेर् उत्तरं श्वेतद्वीपं गतेन नारदेन  
अवलोकितानां श्वेतद्वीपस्थानां पुरुषाणां लक्षणं श्रुत्वा -

> अनिन्द्रिया निराहारा अनिष्पन्दास्सुगन्धिनः ।  
कथं ते पुरुषा जाताः का तेषां गतिरुत्तमा ॥ ३४३-१३.  
1 ये च मुक्ता भवन्तीह नरा भरतसत्तम ।  
तेषां लक्षणमेतद्धि यच्छ्वेतद्वीपवासिनाम् ॥ १४.

<details><summary>दीधितिः</summary>

1 श्वेतद्वीपवासिमुक्तयोर्लक्षणसाम्यकथनेन श्वेतद्वीपो न मुक्तप्राप्यस्थानं तद्वासी वासुदेवोऽपि न परवासुदेव इति बोधितम् । परव्यतिरिक्तस्यापि विभवमूलत्वं पञ्चरात्रसंहितासु व्यक्तम् । तेन नारदस्य विभवमूलरूपदर्शनार्थं श्वेतद्वीपगमनोतेर् न विरोधः ॥
</details>


इति युधिष्ठिरप्रश्नस्य शधिनुं प्रति नारदोक्तिरूप(भीष्म)-प्रतिवचने -

> राजो परिचरो नाम बभूवाधिपतिर्भुवः ।  
सात्त्वतं विधिमास्थाय 1 प्राक्सूर्यमुखनिस्सृतम् ॥  
पूजयामास देवेशं तच्छेषेण पितामहान् ॥ २०.

#### सूर्यतः प्राप्तिः, वेद-तुल्यता
[[उप-व-वृ-न्तः (शु-य) वेद-पञ्चरात्र-प्रवर्तक-सूर्यैक्येन उभय-निन्दा-वचन-प्रक्षेप-साम्यम् ]]  
<details><summary>दीधितिः</summary>

1 (३२३) जनकयाज्ञवल्क्यसंवादे याज्ञवल्क्याय शुक्लयजुर्वेदोपदेष्टा यस्सूर्यस्स एव सात्त्वतविधिप्रवर्तक इत्यभिधानेन शुक्लयजुर्वेदपञ्चरात्रयोरैकरस्यं ख्याप्यते । तेन च शुक्लयजुर्वेदवत् पञ्चरात्रं कार्त्स्न्येन प्रमाणं प्रथमशाखान्यायनिर्णये पूर्वपक्षे उपात्तानि शुक्लयजुर्वेदियाज्ञवल्क्यादिनिन्दा(कालिकाखण्ड)वचनानीव पञ्चरात्रनिन्दादि (कू. पु. सू. सं) वचनान्यपि कलौ भगवद्भक्तिविधुरैस्तामसैः पुराणे प्रक्षिप्तानीति व्यंजितम् । तदुक्तं शास्त्रदर्पणे उत्पत्त्यसम्भवाधिकरणे अमलानन्दयतिभिः - 'ईशोक्तं न पुराणेषु व्यामोहार्थमितीरितम् । पञ्चरात्रम्' इत्यादिश्लोकेन प्रक्रम्य पञ्चरात्रकर्तुर्वासुदेवस्य वेदादेव सर्वज्ञत्वावगमात्कपिलपतञ्जल्यादीनां च जीवत्वात् पञ्चरात्रस्य च पुराणेषु बुद्धादिदर्शनवत् व्यामोहार्थमीश्वरप्रणीतत्वाश्रवणात्, इत्यादि पूर्वपक्षे 'अतः प्रमाणापहृतविषये गौणं तद्वचनं न तु भ्रान्तं पूर्वोक्तयुक्तिभिः' इति सिद्धान्ते च । एवमेव पञ्चरात्रकर्तुरित्यादि कल्पतरावप्युक्तन्तैरेव । तत्र न भ्रान्तं पूर्वपक्षयुक्तिभिरितीयान्भेदः । अत्र सिद्धान्तव्याख्याने कल्पतरुपरिमलः 

> यद्यपि वेदावगतसार्वज्ञ्यस्य भ्रान्तिर्न सम्भवति — तथापि वेदविरोधदर्शने सति बुद्धदेशनावत्तदम्शे व्यामोहकत्वशङ्का नापैति । सापि शङ्का यद्यपि न भवति तथापि उपजीव्यविरोधे गौणत्वकल्पनमावश्यकमिति 

इति । अत्र सापि शङ्का यद्यपि न भवतीत्यत्र पञ्चरात्रस्य पुराणेषु बुद्धादिदर्शनवत् व्यामोहार्थमीश्वरप्रणीतत्वाश्रवणात् इत्येव हेतुरिति न तिरोहितं विदुषाम् - एवं कपिलपतञ्जल्यादीनां च जीवत्वात्

इत्यनेन सांख्ययोगपाशुपतकर्तॄणामपि जीवत्वेन भ्रमसम्भवो बोधितः - 

**पाञ्चरात्रे वेदविरोधपरिहारोपपादनम्**

तदनेन विरोधाधिकरणतन्त्रवार्तिके वर्णकान्तरे 

> यद्वा यान्येतानि त्रयीविद्भिर्न परिगृहीतानि सांख्ययोगपाशुपतशाक्यनिर्ग्रन्थपरिगृहीतधर्माधर्मनिबन्धनानि 

इत्यत्र पाञ्चरात्रपदाघटित एव पाठः इति निश्चीयते । तन्त्रवार्तिकविवरणेष्वपि प्राचीनेषु पञ्चरात्रपदादर्शनात् । तन्त्रवार्तिकलिखितकोशेषु प्राचीनेषु केषुचित्पंचरात्रपदादर्शनाच्च । यद्यपि तान्त्रिकमीमांसायामप्पयदीक्षितैः वेदामूलकत्वादागमा नः प्रमाणम् इति सोमनाथेन च '(१-३-४ शा. दी) शाक्यादीत्यादिशब्देन वार्तिकोक्तपाशुपतपञ्चरात्रादिसंग्रहः इति उक्तम्' तथापि (शा. दी) सोमनाथीये अप्पयदीक्षितनामोल्लेखेन उभयोस्समकालिकतया दीक्षितानां च 'हेतुदर्शनाच्च (१-३-४,) इति सूत्रोक्तनयेन प्रवृत्तेर्विदुषां व्यक्ततया च न सोमनाथलेखमात्रेण वार्तिके पञ्चरात्रपदप्रयोगनिर्णयः सम्भवति । कल्पतरुपर्यन्तग्रन्थकारकालात्प्राक्तनग्रन्थेषु वार्तिके पञ्चरात्रपदसद्भावग्राहक अप्रक्षिप्तसम्प्रतिपन्नदृढतरप्रमाणविरहात् कल्पतरुग्रन्थपर्यालोचनाच्च वार्तिकेऽपि पञ्चरात्रपदं प्रक्षिप्तमित्येव युक्तम् । एतेन रसगङ्गाधरादिबहुग्रन्थकृता पण्डितजगन्नाथेन नागेशेन च गुरुद्रोहीति (सि.ले.सं. भूमिकायां) प्रख्यापितेन भट्टोजिदीक्षितेन तन्त्राधिकारिनिर्णयोक्तमपि दत्तोत्तरमिति तत्त्ववृद्धाः ॥

एवं शुक्लयजुर्वेदप्रवर्तकस्य सूर्यस्य तदुपबृंहणपञ्चरात्रस्मृतिरूपसात्त्वतविधिप्रवर्तकत्वोक्त्या इदमपि सूच्यते (सि-चं) शतपथब्राह्मणविहितसुदर्शनधारणस्य पञ्चरात्रं प्रयोगविधिरिति । चतुर्वेदेषु परं श्रेयोऽलब्ध्वा शाण्डिल्य इदं शास्त्रमधीतवान् इति वाक्यमपि वाजसनेयिनाम् अनुदितहोमाचरणस्य 'उदिते होतव्य'मित्यनन्तरं 'प्रातः प्रातरनृतं ते वदन्ति पुरोदयाज्जुह्वति येऽग्निहोत्रम् इति (२५-६-३१) ऐतरेयब्राह्मणस्थनिन्दावत् (पां-र) ऋग्वेदे तदन्यवेदनिन्दावच्च न हि निन्दान्यायेन सङ्गमनीयम् । 

**तत्र वेदविरोधवादमूलं प्राच्यनव्यभाष्यतात्पर्यभेदश्च॥**

'श्रुतिमूलमिदन्तन्त्रं प्रमाणं कल्पसूत्रवत् इति पञ्चरात्र एवोक्तेरिति च । अवान्तरसंगतिवशादिह पादेऽस्य लेखः इति कल्पतरूक्तावपि पञ्चरात्रस्य स्मृतित्वमभिप्रेतम् । एवं ब्रह्मविद्याभरणेऽपि पञ्चरात्रस्य स्मृतित्वं व्यक्तम् — सच्चरित्ररक्षापरिकरविजय, सिद्धान्तचन्द्रिका, तप्तचक्राङ्कनसमर्थनद्वय, सुदर्शनसुरद्रुमादौ सुदर्शनधारणविधिर्व्यवस्थापित इति दिक् ॥

अत्रेदं तत्त्वम् - आगममन्त्रतन्त्रतन्त्रान्तरसिद्धान्तभेदेन चतुर्धा विभक्ते पञ्चरात्रे आगमसिद्धान्ते आगमसिद्धान्तनिष्ठानां सावित्र्यनुवचनादिधर्मलोपः प्रतिपादितः । एतन्मूलकतयैव पञ्चरात्रस्य वेदविरोधवादः प्रवृवृते । इदञ्श्चाभ्युपेत्य (कृत्वा चिन्तया) पञ्चरात्रतन्त्रं वेदाविरुद्धांशे प्रमाणमिति पञ्चरात्राऽधिकरणं समयोजि प्राचीनेऽस्मदीयसूत्रभाष्ये । एतेन -

> यावन्मोहं तु भेदस्स्याज्जीवस्य च परस्य च ।  
ततः परं न भेदोऽस्ति भेदहतोरभावतः ॥ (अ-सि-८४२) 

इति वचनतुल्यम् ॥

> आमुक्तेर्भेद एव स्याज्जीवस्य च परस्य च ।  
मुक्तस्य तु न भेदोऽस्ति भेदहेतोरभावतः ॥

इति भास्करेण (१-४-२१ ब्र.) उदाहृतं पाञ्चरात्रिकवचनमपि यथाश्रुतार्थकं भवतु वेदविरोधेन तदप्रामाण्येऽपि क्षतिविरहात् इति ॥

भगवद्यामुनमुनयस्तु - आगमसिद्धान्तेऽपि वेदविप्रतिषेधो नोद्भावयितुं क्षमः तन्मूलभूताया एकायनशाखायास्तदनुसारिकल्पसूत्रस्य च सत्त्वेन तन्निष्ठानां सावित्र्यनुवचनादिलोपस्यादोषत्वात् । न ह्येकशाखानुसारिणामन्यशाखातदनुसारिकल्पोक्तकर्माननुष्ठानं दोषमावहतीति कश्चिदभ्युपैति । अस्मदीयं प्राचीनसूत्रभाष्यन्तु कृत्वा चिन्तया प्रवृत्तम् । अद्यत्वे आगमसिद्धान्तः लुप्तः । तदितरसिद्धान्तेषु न कस्मिंश्चिदप्यंशे वेदविरोधः उत्प्रेक्षितुमप्यलमिति पञ्चरात्राधिकरणं कार्त्स्न्येन पञ्चरात्रप्रामाण्यपरमिति आगमप्रामाण्ये व्यवास्थापयन् ।

**वेदविद्-अधिकारः**  
तत्र (ता-मी) (त-अ-नि) वेदविदामनधिकारस्य (वी-मि-उ) निरसनादि 

श्रीभाष्यमप्येतदनुसार्येव । एवम् 'आमुक्तेर्भेदः, इत्यादिवचनानि पूवापरादिपरामर्शप्रवीणानां 'तद्भावभावमापन्नः' 'विभेदजनकेऽज्ञाने नाशमात्यन्तिकं गते' इत्यादि विष्णुपुराणवचनानीव औपाधिकवैधर्म्यरूपभेदनिवृत्तिपराणीति सुगममिति परमतभङ्गे भास्करमतभङ्गाधिकारे आचार्यपादोक्तमपि भगवद्यामुनमुन्यादिकालानन्तरन्तु पञ्चरात्रागमस्य वेदविरुद्धत्वावैदिकाद्यधिकारिकत्वप्रतिपादकपुराणवचनकल्पनम् लुप्ताया एकायनशाखायाः कल्पितत्वप्रतिपादनं चेति प्रामाणिकानां पन्थाः ॥

वीरमित्रोदयकारास्तु — यत्तु 'साम्बकौर्मादिवचनैः श्रुतिभ्रष्ठादीनामेवागमेष्वधिकारप्रतिपादनात् वेदविदामनधिकार इति कैश्चिदुक्तम् । तन्न न्यायविदामभिधानम् । तथाहि । श्रुतिभ्रष्टादिवाक्येषु न तन्त्रमुद्दिश्य कर्तारो विधीयन्ते राजसूयोद्देशेन राजेव येनान्येषामनाधिकारस्स्यात्, किंतु श्रुतिभ्रष्टादीनुद्दिश्य तन्त्रं विधीयते । तथा च 

> स्त्रीशूद्रद्विजबन्धूनां त्रयी न श्रुतिगोचरा ।  
इति भारतमाख्यानम् 

इति वचनात् स्त्रीशूद्रादीन्प्रतिभारतप्रवृत्तावपि अन्येषां भारताधिकारवदागमेष्वविहतोऽधिकारः, (वी-प-प्र- २४ पु) इति निरूपयन्ति ॥

ब्रह्मविद्याभरणकारा अपि 

> वेदविरोधरहितानां तु शैववैष्णवागमानां वैदिकपरिग्राह्यत्वे न काचिदनुपपत्तिः । पुराणादिवत्तेषामपि वेदमूलकत्वेनैव प्रामाण्यसम्भवात् 

इति च प्रतिपादयन्ति ॥

> कलौ जगत्पतिं विष्णुं सर्वस्रष्टारमीश्वरम् ।  
नार्चयिष्यन्ति मैत्रेय पाषण्डोपहता जनाः ॥

इति पराशरोक्तरीत्या 'अन्त्ये युगे प्रविरला भविष्यन्ति मदाश्रयाः' इति पूर्वोदाहृत (२३. पु) वाराहवचनेन च कलौ पाञ्चरात्रिकभगवदर्चननिष्ठानां प्रविरलत्वेऽपि ॥

> कलौ खलु भविष्यन्ति नारायणपरायणाः ।  
क्वचित्क्वचिन्महाभागाद्रमिडेषु च भूरिशः ॥

इति हेमाद्रिपरिशिष्टखण्डोदाहृतश्रीभागवतादिवचनैः वैदिका अपि पुरुषाः पाञ्चरात्रिकार्चनादिनिष्ठा भविष्यन्ति ततश्च 'द्वापरस्य युगस्यान्ते आदौ कलियुगस्य च ।' इति भीष्मपर्वोक्तिः सुसंगता । तदेतद्द्रढयति ।
</details>


> पाञ्चरात्रविदो मुख्यास्तस्य गेहे महात्मनः ।  
प्रापणं भगवद्भुक्तं भुञ्जते चाग्र्यभोजनम् ॥ २६. 

इत्याद्युपरिचरवृत्तान्ते -

#### चित्रशिखण्डिसंहिता
#### कलौ वैदिकानामनुष्ठापकं पञ्चरात्रम्

> ये हि ते ऋषयः ख्याताः सप्तचित्रशिखण्डिनः ।  
तैरेकमतिभिर्भूत्वा यत्प्रोक्तं शास्त्रमुत्तमम् ॥  
वेदैश्चतुर्भिस्समितं कृतं मेरौ महागिरौ ॥ २९.  
मरीचिरत्र्यङ्गिरसौ पुलस्त्यः पुलहः क्रतुः ।  
वसिष्ठश्च महातेजाः ते हि चित्रशिखण्डिनः ॥  
सप्त प्रकृतयो ह्येतास्तथा स्वायम्भुवोऽष्टमः ।  
नारायणानुशिष्टा हि तदा देवी सरस्वती ।  
विवेश तानृषीन्सर्वान्लोकानां हितकाम्यया ॥ ३६.  
ऋषीनुवाच तान्सर्वानदृश्यः पुरुषोत्तमः ।  
कृतं शतसहस्रं हि श्लोकानां हितमुत्तमम् ॥  
ऋग्यजुस्सामभिर्जुष्टमथर्वाङ्गिरसैस्सह । ४१.  
सर्वे प्रमाणं हि यथा तथा तच्छास्त्रमुत्तमम् ।  
1 भविष्यति प्रमाणं वै एतदेवानुशासनम् ।

<details><summary>दीधितिः</summary>

1 'भविष्यति प्रमाणं वा' इति । आगमप्रामाण्यपाञ्चरात्ररक्षादौ कस्मिन्नप्यंशे पञ्चरात्रस्य वेदविरोधाऽसम्भवेन कार्त्स्न्येनानुष्ठापकत्वरूपप्रामाण्यं व्यवस्थापितम् । एतेन 'भविष्यति प्रमाणं वा एतदेवानुशासनम्' इति पञ्चरात्रं प्रस्तुत्य यद्भावितया प्रामाण्यकीर्तनं तत्कलौ वैदिकमार्गप्रच्युतेः प्राचुर्यात् । प्राचुर्येण पाञ्चरात्रमार्गः प्रतीतो भविष्यतीति एवमभिप्रायं व्याख्येयम् इति ब्रह्मविद्याभरणोक्तिर्निरवकाशा वेदितव्या पूर्वोत्तरवचनविरोधात् ।
</details>

#### मनु-शुक्र-बृहस्पति-प्रवर्तनम्
[[मनु-शुक्र-बृहस्पतीनां तदुक्तधर्मस्य प्रवर्तकत्वम्]]

> अस्मात् प्रवक्ष्यते धर्मान्  
मनुस् स्वायम्भुवस् स्वयम् ॥  
> उशना बृहस्पतिश् चैव  
यदोत्पन्नौ भविष्यतः ।  
> तदा प्रवक्ष्यतश् शास्त्रं  
युष्मन्-मतिभिर् उद्धृतम् ॥  
> युष्मत्-कृतम् इदं शास्त्रं  
प्रजापालो वसुस् ततः ।  
> बृहस्पति-सकाशाद् वै  
प्राप्स्यते द्विजसत्तमाः ॥  
> एतद् धि सर्व-शास्त्राणां  
शास्त्रम् उत्तम-संज्ञितम् ।  
> एतद् अर्थ्यं च धर्म्यं च  
रहस्यं च एतद् उत्तमम् ॥  
> संस्थिते च नृपे तस्मिन्  
शास्त्रम् एतत् सनातनम् ।  
> अन्तर्धास्यति तत् सर्वम्  
एतद् वः कथितं मया ॥

इत्य् अत्र पञ्चरात्र-शास्त्रस्य  
प्राक् (वाजसनेय) शुक्लयजुर्वेद-प्रवर्तक-सूर्यमुख-निस्सृतत्वं चतुर्वेद-तुल्यत्वं सप्त-चित्रशिखण्डि-प्रवर्तितत्वं अष्टम-स्वायम्भुव-मनु-शुक्र-बृहस्पतीनां तद्-उक्त-धर्म-प्रवर्तकत्वं  
पञ्चरात्र-शास्त्रस्य तदा तदा तिरोधाने ऽपि पुनर् आविर्भावेन  
द्वापरयुगान्ते कलियुगादाव् अपि अनुष्ठापकत्व-रूपं प्रामाण्यं अनन्तरम् आविर्भविष्यतो ऽपि पञ्चरात्र-शास्त्रस्य चित्रशिखण्डि-संहिता-रूपस्य उपरिचरिवसु-कालानन्तरम् अन्तर्धानम् ॥

<details><summary>दीधितिः</summary>

1 **अस्मादि**ति । भविष्यति प्रमाणं वेत्येतत्पूर्वार्धे पञ्चरात्रशास्त्रमेव विवक्षितमिति परेषामपि सम्मतम् । एवं च अस्मादित्यत्र इदंशब्देन पञ्चरात्रशास्त्रमेव परामृश्यते । स्वायंभुवमनोस्तदुक्तधर्मप्रवर्तकत्वमेवात्र विवक्षितम् । एतेन मनोः महाभारतोक्तधर्मप्रवर्तकत्वम् । शुक्रबृहस्पत्योरेव पाञ्चरात्रिकधर्मप्रवर्तकत्वमिति (अ.मा १७) उक्तिरनवधानमूलेति वेदितव्यम् ॥
</details>

#### भगवद्-दर्शनम्, पिष्ट-पशु-प्रयोगः
[[(उ च) वसुना यज्ञे कृतयुगानुसारात् पिष्टपशोरनुष्ठानं भगवतो दर्शनं च॥]] 

तृतीये – उपरिचरवसुना बृहस्पतेस्सकाशात् चित्रशिखण्डिप्रवर्तितं पञ्चरात्रम् अधीत्य तदनुसारेण विरचिते अश्वमेघे बृहस्पत्यादिभिरदृश्येन भगवता स्वां मूर्तिमुपरिचरवसोः एव प्रदर्श्य साक्षादेव यज्ञभागे गृहीते -

> न यजेयमहं चात्र परिभूतस्त्वया नृप ॥ १९ ॥  
त्वया पशुर्वारितश्च कृतः पिष्टमयः पशुः ।  
त्वं देवं पश्यसे नित्यं न पश्येयमहं कथम् ॥ २० ॥ 

इति बृहस्पतेः क्रोधान्धत्वम् -

> 1 नैष धर्मः कृतयुगे यत्त्वं रोषमिहाहिथाः ॥ २४ ॥  
अरोषणो ह्यसौ देवः यस्य भागोयमुद्यतः । 

<details><summary>दीधितिः</summary>

1 अत्र उत्तरत्र च (ना. आ. ४-८८-८०) युगभेदेन यागीयपशुव्यवस्थायाः करणेऽपि पिष्टमयपश्चाचरणं पाञ्चरात्रिकधर्म इति अस्मिन्नंशे पञ्चरात्रस्य वेदविरोधोद्भावनं (अ. मा. १७) विदुषां विस्मयावहम्. स्मृतिकाराश्च बहुत्र युगभेदेन वैदिकधर्मं व्यवस्थापयन्त्येव ॥
</details>

> न शक्यः स त्वया द्रष्टुम् अस्माभिर्वा बृहस्पते ।  
यस्य प्रसादं कुरुते स वै तं द्रष्टुमर्हति ॥ २५ ॥ 

इति एकतद्वितत्रितमहर्षिभिस्तत्क्रोधशमनस्योपक्रमः -

> क्षीरोदधेरुत्तरतः श्वेतद्वीपो महाप्रभः ।  
तत्र नारायणपरा मानवाश्चन्द्रवर्चसः ॥ ३२ ॥  
एकान्तिनस्ते पुरुषाः श्वेतद्वीपनिवासिनः ।  
गच्छध्वं तत्र मुनयस्तत्रात्मा मे प्रकाशितः ॥ ३४ ॥

इति स्वैः अशरीरवाक्यस्य श्रवणं ततश्श्वेतद्वीपं प्रतिगमनं तन्निवासिनाम् एकान्तिपुरुषाणां दर्शनम् ॥

#### श्वेतद्वीपचरितम्
[[बृहस्पतिक्रोधशमनाय श्वेतद्वीपचरितम् (ऋग्वेद-जितन्ते)]]

> जितन्ते पुण्डरीकाक्ष नमस्ते विश्वभावन ।  
नमस्तेऽत्तु हृषीकेश महापुरुषपूर्वज ।  
इति शब्दः श्रुतोऽस्माभिः शिक्षाक्षरसमन्वितः ॥ 

इत्यत्र जितन्त इत्यादि1 । ऋग्वेदखिलशब्दस्य श्रवणम् ॥

<details><summary>दीधितिः</summary>

1 अत्र शिक्षाक्षरसमन्वित इत्यनेन जितन्त इत्यादेर्वेदरूपत्वं सूच्यते. 

> एवं स्वर्णधर्मानुवाकेन तथापुरुषविद्यया ।  
पौरुषेण च सूक्तेन सामभीराजनादिभिः ॥ इति

श्रीभागवत(११-२७. अ.)वचने स्वर्णघर्मानुवाकादिवेदसहपाठेन पुरुषविद्यापदवाच्यत्वेन बहुव्याख्यातृसम्मतजितन्त इत्यादि स्तोत्रस्य वेदरूपता सिद्य[[ध्य??]]ति किञ्च शान्तिकमलाकरोदाहृतमहार्णवऋग्विधानवचनेषु -

> एवं हुत्वा ततश्चैवमनुज्ञाप्य यथाक्रमम् ।  
अग्नेर्भगवतस्तस्य समीपे स्तोत्रमुच्चरेत् ॥  
जितन्ते पुण्डरीकाक्ष......... महापुरुष पूर्वज ॥

इत्याद्युक्त्या जितन्त इत्यादेः ऋग्वेदरूपत्वं सिद्यति. अत एव कृष्णपादैः एतत्स्तुतिव्याख्यानोपक्रमे अस्य ऋग्वेदखिलत्वोक्तिः संगच्छते ॥
</details>

> तैरिष्टः पश्चकालज्ञैः हरिरेकान्तिभिर्नरैः ।  
भक्त्या परमया युक्तैः मनोवाक्कर्मभिस्तदा ॥ ५१ ॥  
नूनं तत्रागतो देवो यथातैर्वागुदीरिता ।  
वयं त्वेनं नपश्यामो मोहितास्तस्य मायया ॥ ५२ ॥ 

इत्यत्र श्वेतद्वीपवासिभिः दृष्टस्य वासुदेवस्यादर्शनम् ॥

> दृष्टाः पुरुषाः श्वेताः सर्वेन्द्रियविवर्जिताः ।  
दृष्टो भवति देवेश एभिर्दृष्टैर्द्विजोत्तमैः ॥ ५७ ॥

#### अनैकान्तिभिर् अदर्शनम्
[[वासुदेवस्यैकान्त्य्-अन्यैर् अदृश्यत्वस्योक्त्या क्रोधस्य निश्शेषं शामनम्]] 

> गच्छध्वं मुनयः सर्वे यथागतमितोऽचिरात् ।  
न स शक्यस्त्वभक्तेन द्रष्टुं देवः कथंचन ॥ ५८ ॥  
कामं कालेन महता एकान्तित्वमुपागतैः ।  
शक्यो द्रष्टुं सभगवान्प्रभामण्डलदुर्दृशः ॥ ५९ ॥

इत्यत्र तत्रत्यवासुदेवोक्त्या परावर्तनं इत्यादिकथनेन -

> एवमेकतवाक्येन द्वितत्रितमतेन च ।  
अनुनीतः सदस्यैश्च बृहस्पतिरुदारधीः ।  
समापयत्ततो यज्ञं दैवतं समपूजयत् ॥ ५५ ॥

इत्यत्र तत्क्रोधस्य निश्शेषशामनम्1 । ततो बृहस्पतिना अश्वमेधक्रतुसमापनम् ॥

<details><summary>दीधितिः</summary>

1 वितर्कडोलां व्यवधूय सत्वे  
बृहस्पतिं वर्तयसे यतस्त्वम् ।  
तेनैव देवत्रिदशेश्वराणाम्  
अस्पृष्टडोलायितमाधिराज्यम् ॥ (ह-ग्री-स्तो-८)

इत्याचार्यपादसूक्तौ एतद्वृत्तान्तोऽनुसन्धेयः ।
</details>

#### भू-विवरे ऽपि पाञ्चकालिक-वृत्तिः
चतुर्थे - इन्द्र-कृत-यज्ञे  
बृहस्पतिना सवनीय-पशोः काले  
पिष्टम् आनीयताम् इत्य् उक्ते (अजेन यष्टव्यम् इति)  
मांसाभिकाङ्क्षि-देवताभिः ॥

> नैष धर्मस् सतां देवाः  
यत्र वध्येत वै पशुः।  
इदं कृतयुगं श्रेष्ठं  
कथं वध्येत वै पशुः॥ ८ ॥

इत्य्-अत्र  
पिष्टमय-पशुना यष्टव्यम् इति वदद्भिः ऋषिभिस् सह विवादे प्रारब्धे  
उपरिचरवसुं च अन्तरिक्षगतं दृष्ट्वा  
ऋषिभिर् देवताभिश् च विवाद-पद-निर्णेतृत्वेन वृतेन वसुना  
पक्षद्वयं ज्ञात्वा  
देवानाम् अभिप्रायानुरोधेन  
"छागेन यष्टव्यम्" इति निर्णये कृते -

> अद्य-प्रभृति ते राजन्न्  
आकाशे विहता गतिः।  
अस्माच् छापाभिघातेन  
महीं भित्वा प्रवेक्ष्यसि॥ १९.

इति ऋषिभिश् शप्तेन वसुना -

> तत्रापि पञ्चभिर् यज्ञैः  
पञ्चकालान् अरिन्दम।  
अयजद् हरिं सुरपतिं  
भूमेर् विवरगो ऽपि सन्॥ ३६.

इत्य् अत्र भू-विवरे ऽपि पाञ्चकालिक-यजनानुष्ठानं वसोर् अनन्यप्रयोजनया भक्त्या परितुष्टेन नारायणेन समाज्ञप्तेन गरुत्मता द्राग् एव आकाश-समारोपणेन शाप-विमोचनम्॥

### (५) पाञ्चरात्रिकस्तुतिः (६) विश्वरूपसन्दर्शनम्
पञ्चमे नारदकृतपाञ्चरात्रिकवासुदेवस्तुतिः ॥

षष्ठे (भ- गी - ११.) कृष्णेनार्जुनस्येव (१श्लो) वासुदेवेन नारदस्य विश्वरूपप्रदर्शनम् । (११-१३ श्लो) वासुदेवस्य एकतद्वितत्रितैरदृश्यत्वम् ऐकान्तिकश्रेष्ठमात्रदृश्यत्वम् ॥

> उवाच वचनं भूयो गच्छ नारद मा चिरम् ॥ १८ ॥  
इमे ह्यनिन्द्रियाहारा मद्भक्ताश्चन्द्रवचर्सः ।  
एकाग्राश्चिन्तयेयुर्मां नैषां विघ्नो भवेदिति ॥ १९ ॥  
सिद्धा ह्ये ते महाभागाः पुरा ह्येकान्तिनोऽभवन् ।  
तमो रजोभिर्निर्मुक्ता मां1 प्रवेक्ष्यन्त्यसंशयम् ॥ २० ॥

इत्यत्र नारदस्याऽपि श्वेतद्वीप-निवासस्य तत्रत्य-पुरुष-कर्तृक-भगवद्-ध्यान-विरोधित्वम् ॥

<details><summary>दीधितिः</summary>

1 अत्र श्वेतद्वीपनिवासिवासुदेवस्य मामित्युक्तिः (भ-गी ९-३४) (१८-६५): 'मामैवैष्यस्यसी'ति अर्जुनं प्रति कृष्णोक्तिवत् मूलरूपाभेदविवक्षया ।
</details>

#### चतुर्विंशत्य्-अचित्-तत्वानि निर्गुण-श्रुतेर् गुण-त्रय-शून्यत्वे तात्पर्यम्

> सत्त्वं रजस्तमश्चैव नगुणास्तं भजन्ति वै ।  
यश्च सर्व1गतस्साक्षी लोकस्यात्मेति कथ्यते ॥ २२ ॥ 

<details><summary>दीधितिः</summary>

1 सर्वगतत्वम् आत्मत्वे हेतुः ।  
</details>

2द्विर्द्वादशेभ्यस्तत्वेभ्यः ख्यातो यः पञ्चविंशकः3 ॥ २३ ॥ 

<details><summary>दीधितिः</summary>

2 चतुर्विंशतिः अचित्तत्त्वानि सुबाल,मन्त्रिकोपनिषदादावधीतानि (३११. अ) अत्रैव मोक्षधर्मे निरूपितानि ।

3 वासुदेवस्य षड्विंशस्याऽपि जीवस्थत्वेनैकत्वविवक्षया पञ्चविंशकत्वोक्तिः इति अत्रैव पूर्वं जनकयाज्ञवल्क्यसंवादे (३२३ अ. ७७-७८) स्पष्टम् ।
</details>

> यं प्रविश्य भवन्तीह मुक्ता वै द्विजसत्तमाः ।  
स वासुदेवो विज्ञेयः परमात्मा4 सनातनः ॥ २५ ॥ 

<details><summary>दीधितिः</summary>

4 सनातनशब्देन मुक्तप्राप्यत्वं परवासुदेवस्येति बोधितम् ॥
</details>

> पश्य देवस्य माहात्म्यं महिमानं च नारद ।  
शुभाशुभैः कर्मभिर्यो न लिप्यति कदाचन ॥ २६ ॥  
सत्त्वं रजस्तमश्चेति गुणानेतान्प्रचक्षते ।  
एते सर्वशरीरेषु तिष्ठन्ति विचरन्ति च ॥ २७ ॥  
एतान्गुणांस्तु क्षेत्रज्ञो5 भुङ्क्तेनै[[??]]6भिः स भुज्यते ।  
7 निर्गुणो गुणभुक्चैव गुणस्रष्टा गुणातिगः ॥ २८ ॥

इत्यत्र वासुदेवस्य निर्गुणत्वम् ।

<details><summary>दीधितिः</summary>

5 क्षेत्रज्ञशब्दार्थस्य वासुदेवस्य पूर्वं शुभाशुभकर्मलेपाभावोक्त्या स्वेच्छाप्रवर्तितगुणपरिणाममूलक आनन्द एव भुङ्क्त इत्यत्र विवक्षितः ॥
6 अत्र गुणानुभाव्यत्वाभावः गुणत्रयसम्बद्धपुरुषानुभाव्यत्वाभावे पर्यवस्यति । सोऽपि त्रिगुणदेशे स्वस्याप्राप्यत्व इति बोध्यम् ॥
तदेतत्सूचयति गुणातिग इति गुणानतिक्रम्य त्रिगुणप्रकृतेरूर्ध्वं शुद्धसत्त्वपरमपदे वर्तमान इति यावत् ॥
7 अत्र 'सत्त्वरजस्तमोगुणान्प्रक्रम्य निर्गुण इत्युक्त्या 'साक्षी' चेता केवलो निर्गुणश्च इति श्रुतौ गुणशब्देन तन्त्रभेदेनानियतप्रवृत्तिनिमित्तकेन वेदान्तसाङ्ख्यतन्त्रसिद्धार्थपरिग्रहस्य न्याय्यतया निर्गुणब्दे[[??]]न सत्त्वरजस्तमोगुणशून्यत्वमेव बोध्यते इति सूच्यते । सङ्कर्षणप्रद्युम्नाऽनिरुद्धानां सत्त्वरजस्तमोगुणाधिष्ठातृत्वं परवासुदेवस्य तु तच्छून्यत्वमिति पञ्चरात्रे व्यक्तम् ॥
</details>

#### वासुदेवस्य नित्यविग्रहः, अन्तः प्रविश्य नियन्तृत्वेन सार्वात्म्यं च

> अव्यक्तं पुरुषे ब्रह्मन्निष्क्रिये सम्प्रलीयते ।

इत्यन्ते व्यष्टिसमष्टिप्रलयकारणत्वम् ।

> नास्ति तस्मात्परतरः पुरुषाद्वै1 सनातनात् ॥ ३१ ॥

<details><summary>दीधितिः</summary>

1 अत्र अहिर्बुध्न्यसंहिताद्युक्तरीत्या गुणत्रयाधिष्ठात्रनिरुद्धप्रद्युम्नसङ्कर्षणलयाधारः परवासुदेवः सनातनशब्दे विवक्षितः ॥
</details>

नित्यं हि नास्ति जगति भूतं स्थावरजङ्गमम् ।  
ऋते तमेकं पुरुषं वासुदेवं सनातनम् ॥

इत्यत्र परवासुदेव2 विग्रहस्य नित्यत्वम् ।

<details><summary>दीधितिः</summary>

2 'नित्यत्वं वासुदेवाह्वयवपुषि जगौ मोक्षधर्मे मुनीन्द्रः', इति (त-मु-क) आचार्यपादश्रीसूक्त्या एतच्श्लोकार्थो निरणायि । विवेचयिष्यते चेदमुपरिष्टात् ॥
</details>

> 3 सर्वभूतात्मभूतो हि वासुदेवो महाबलः ॥ ३२ ॥

<details><summary>दीधितिः</summary>

3 अत्र सर्वभूतात्मभूतत्वम् अन्तः प्रविश्य नियन्तृत्वनिबन्धनमिति तदाविशति चेष्टयन्नित्याभ्यां व्यक्तीकृतम् 'अन्तःप्रविष्टश्शास्ता जानाना‍ँ सर्वात्मा' इति हि श्रुतिः ॥
</details>

> पृथिवी वायुराकाशमापो ज्योतिश्च पञ्चमम् ।  
ते समेता महात्मनः शरीरमिति संज्ञितम् ॥ ३३ ।  
तदा विशति यो ब्रह्मन्नदृश्यो लघुविक्रमः ।  
उत्पन्न एव भवति शरीरं चेष्टयन्प्रभुः ॥ ३४ ॥

#### वासुदेवात् क्रमेण संकर्षणादित्रयस्योत्पत्तिः - ऐक्यं च

> न विना धातुसङ्घातं शरीरं भवति क्वचित् ।  
न च जीवं विना ब्रह्म1न्वायवश्चेष्टयन्त्युत ॥ ३५ ॥

<details><summary>दीधितिः</summary>

1 'जातमात्रस्तु वैष्णवेन वायुना' इति गर्भोपनिषदि मूलप्रकृतौ वायुशब्दप्रयोगात् प्रकृतिपरिणामशरीरात्मकपञ्चभूतानि वायवः ॥
</details>

> स जीवः परिसंख्यातः शेषः सङ्कर्षणः प्रभुः ।  
यस्मिंश्च सर्वभूतानि प्रलयं यान्ति संक्षयम् ॥ ३६ ॥  
समनः सर्वभूतानां प्रद्युम्नः परिपठ्यते ।  
तस्मात्प्रसूतो यः2 कर्ता कारणं कार्यमेव च ॥ ३७ ॥ 

<details><summary>दीधितिः</summary>

2 अत्र प्रद्युम्नस्य स्थितिहेतुत्वमेव विवक्षितम् । उदाहृता (१५ पु.)नुशासनिकवचनानुरोधात् । तस्मादित्यत्र तच्छब्देन वक्ष्यमाण अनिरुद्ध एव विवक्षितः । यद्वा तस्मादित्यत्र तच्छब्दः प्रद्युम्नपरामर्श्येव इति प्रद्युम्नस्यैव सृष्टिहेतुत्वम् । स ईशान इत्यत्र अनिरुद्धस्य स्थितिहेतुत्वं विवक्षितम् अयमपि प्रकारः संहितासु व्यक्तः कल्पभेदेन उभयोर्विरोधपरिहारः ॥
</details>

> तस्मात्सर्वं सम्भवति जगत्स्थावरजङ्गमम् ।  
सोऽनिरुद्धः स ईशानो व्यक्तिस्सासर्वकर्मसु ॥ ३८ ॥  
यो वासुदेवो भगवान् क्षेत्रज्ञो निर्गुणात्मकः ।  
ज्ञेय3स्स एव राजेन्द्र जीवः सङ्कर्षणः प्रभुः ॥ ३९ ॥  
सङ्कर्षणाच्च प्रद्युम्नो मनोभूतः स उच्यते ।

<details><summary>दीधितिः</summary>

3 सङ्कर्षणप्रद्युम्नानिरुद्धानां वासुदेवात्क्रमश उत्पत्तिप्रतिपादनेन भेदशङ्कां स एवेत्यादि तच्छब्दत्रयेणापाकरोति । विग्रहभेदनिबन्धन एवोत्पाद्योत्पादकभावः न तु स्वरूपपरिणामभेदनिबन्धन इति भावः । अयमप्यर्थः पञ्चरात्रे स्फुटः (स जीवः) इति तु पूर्वोक्तद्वारभूतजीवचेष्टयितृत्वेनेति स्फुटी भविष्यति ॥
</details>

#### वासुदेवस्यैव चिदचित्स्रष्टृत्वं - तद्भक्तानां मुक्तिश्च

> प्रद्युम्नादनिरुद्धस्तु सोऽहंकारस्स ईश्वरः ॥ ४० ॥

इत्यत्र वासुदेवकर्तृकसमष्टिसृष्टिः 1अनिरुद्धकर्तृकव्यष्टिसृष्टिश्च वासुदेवादीनां चतुर्णामैक्यम् । तेन2 

> मत्तस्सर्वं सम्भवति जगत्स्थावरजङ्गमम् ।  
अक्षरं च क्षरं चैव सच्चाऽसच्च वै नारद ॥ ४१ ॥

इत्यत्र व्यष्टिसृष्टेरपि वासुदेवकर्तृकत्वम् ।

<details><summary>दीधितिः</summary>

1 अनिरुद्धकर्तृकेति प्रथमकल्पाभिप्रायेण । द्वितीयकल्पे तु प्रद्युम्नकर्तृकेति बोध्यम् ॥

2 अभेदोक्तिफलमाह तेनेति । एवं च वासुदेवस्यैव सर्वोत्पादकत्वं पर्यवस्यति । प्रद्युम्नानिरुद्धयोः क्रमशः उत्पत्तिप्रतिपादनम् एकस्मिन्काले वासुदेवस्य न सङ्कर्षणादिविग्रहत्रयोत्पत्तिसङ्कल्पः अपि तु क्रमेणेति क्रमिकसङ्कल्पनिबन्धनमिति फलितम् । 'आकाशाद्वायुः वायोरग्निः अग्नेरापः' इत्यादिश्रुतावपि एषैव रीतिः । यथोक्तं शङ्कराचार्यैः (२-३-१०) 'यदापि ह्याकाशं वायुं च सृष्ट्वा वायुभावापन्नं ब्रह्म तेजोऽसृजतेति कल्प्यते । तदापि ब्रह्मजत्वं तेजसो न विरुध्यते । यथा तस्याः श्रुतं तस्यादधि तस्या आमिक्षेत्यादि' इति । अतः सङ्कर्षणादीनां क्रमिकोत्पत्तिप्रतिपादनमात्रेण न वासुदेवाद्भेदस्सिद्ध्यति । अत एव पूर्वोदाहृत(२१, पु)विष्णुधर्मोत्तरवचने सङ्कर्षणप्रद्युम्नानिरुद्धानां वासुदेवाभेदोक्तिस्संगच्छत इति बोध्यम् ॥
</details>

> मां प्रविश्य भवन्तीह मुक्ता भक्तास्तु ये मम ॥ ४२ ॥

इत्यत्र सृष्टिवाक्यानां3 पितरि पुत्रस्येव जगत्पितरि वासुदेवे भक्त्यनुष्ठानमूलकफलसिद्धितात्पर्यम् ॥

<details><summary>दीधितिः</summary>

3 परमकारणत्वं स्वस्यैवाहेत्यवतार्य 'मत्तस्सर्वं संभवती'ति श्लोके अक्षरं जीवः इति नीलकण्ठेनापि व्याख्यातं ततश्च अक्षरसच्छब्दार्थस्य जीवस्य वासुदेवादुत्पत्तिकथनपूर्वकं वासुदेवभक्तानां तत्प्राप्त्यभिधानेन पितरि पुत्रस्येव मुमुक्षोः भगवति भक्त्या तत्प्राप्तिः इति सूच्यते । 

बृहदारण्यके (४-१-२०) 'एवमेतस्मादात्मनस्सर्वे प्राणाः' '(सर्व एत आत्मानः) व्युच्चरन्ति' इति श्रुतिविचरणावसरे 'अत्र च सम्प्रदायविदः आख्यायिकां सम्प्रचक्षते कश्चित्किल राजपुत्रो जातमात्र एव मातापितृभ्यामपविद्धो व्याधगृहे संवर्धितः । सोऽमुप्यवंश्यतामजानन् व्याधजातिप्रत्ययो व्याधजातिकर्माण्येवानुवर्तते, न राजास्मीति राजजातिकर्माण्यनुवर्तते । यदा पुनः कश्चित्परमकारुणिको राजपुत्रस्य राजश्रीप्राप्तियोग्यतां जानन्नमुष्यपुत्रतां बोधयति न त्वं व्याधः अमुष्यराज्ञः पुत्रः कथंचिद्व्याधगृहमनुप्रविष्ट इति । स एवं बोधितः त्यक्त्वा व्याधजातिप्रत्ययकर्माणि पितृपैतमहीमात्मनः पदवीमनुवर्तते राजाहमस्मीति' इति (उभा शं.) (उक्तेऽर्थे द्रमिडाचार्यसम्मतिमाह अत्र चेति आ. गि-व्या) शङ्कराचार्यप्रदर्शितद्रमिडाचार्यसम्मतराजकुमारन्यायः श्रीभाष्यकारैः समन्वयाधिकरणश्रीभाष्ये सम्यक्प्रदर्शितः जिज्ञासाऽधिकरणे भूमाधिकरणादौ चैतदेकदेशश्च । अयं च न्यायः (र-त्र-सा) उपोद्घाताधिकारे आचार्यपादैः परिष्कृत्य प्रदर्शितः । स एव न्यायोत्र विवक्षितः । (३३-३४ पु.) पूर्वोदाहृतभगवद्गीतावचनेषु पितरि पुत्रस्येव जगत्पितरि नित्ये भगवति पुत्रस्य जीवस्य निरतिशयभक्तितत्प्राप्त्यादिकं स्फुटम् ॥
</details>

#### सृष्टिवाक्यानां (पितृपुत्र) (राजकुमार) न्यायद्वयप्रदर्शने तात्पर्यम् 

> अहं हि 1पुरुषो ज्ञेयो निष्क्रियः पञ्चविंशकः ।  
निर्गुणो निष्कलश्चैव निर्द्वन्द्वो निष्परिग्रहः ॥ ४२ ॥

<details><summary>दीधितिः</summary>

1 पुरुषः सर्वशरीरी वासुदेवः निष्क्रियः विभुत्वात्स्पन्दशून्यः यद्वा सृष्टिस्थितिलयरूपक्रियाशून्यः सङ्कर्षणप्रद्युम्नाऽनिरुद्धरूपेणैव तत्करणात् । तल्लयानन्तरं वासुदेवस्य निष्क्रियत्वं सम्भवति । निर्गुणः गुणत्रयाऽधिष्ठानशून्यः । निष्कलः विग्रहस्य सावयवत्वेऽपि स्वरूपस्य निरवयवत्वात् । एतेन अचिद्वैलक्षण्यमुक्तम् । जीव वैलक्षण्यमाह निर्द्वन्द इत्यादिना ॥
</details>

#### विश्वरूपस्य वासुदेवेच्छानाश्यत्वोक्तेरमिथ्यात्वम्

एत1त्त्वया न विज्ञेयं रूपवानिति दृश्यते ॥ ४३ ॥

<details><summary>दीधितिः</summary>

1 अत्र नीलकण्ठः - 'ननु विश्वरूपस्य तव कथं निष्कलत्वमत आह । एतदिति । अयं रूपवानिति यदेतत्त्वया न ज्ञातव्यम् । यतोहं मुहूर्तान्नश्शेयमदृश्यो भवेयम् इच्छन्निति मदीक्षामात्रं सृष्टिसंहारावित्यर्थः, इति व्याचख्यौ । अत्र नाशे वासुदेवेच्छाया एव हेतुत्वप्रतिपादनेन विश्वरूपस्य ज्ञाननिवर्त्यत्वरूपमिथ्यात्वं नास्तीति बोधितम् । तदेतत्प्रकटयति 'ईशोहं जगतो गुरुः', इत्यादिना । वासुदेवस्य प्राकृतसर्ववस्तुनियामकत्वमेव न तु तद्भ्रमाधिष्ठानत्वं नापि जगदभेद इति भावः ॥
</details>

> इच्छन्मुहूर्तान्नश्येयमीशोऽहं जगतो गुरुः ।  
2 माया ह्येषा मया सृष्टा यन्मां पश्यसि नारद ॥ ४४ ॥ 

<details><summary>दीधितिः</summary>

2 सर्वभूतात्मभूतः, समनः प्रद्युम्नः 'अनिरुद्धः सोहंकारः इत्यादौ पूर्वं प्राकृतपदार्थाभेदो वासुदेवस्य प्रतीयत इति भ्रमं व्युदस्यति । मायेति । यत् जगद्रूपं मां पश्यसि एषा जगद्रूपा मया सृष्टा माया मूलप्रकृतिरित्यर्थः । मायाशब्देन जगतो न मिथ्यात्वसिद्धिरिति अन्यत्र स्पष्टम् । प्राकृतजगन्नियामकत्वमात्रमेव न तु प्राकृतवस्त्वभेदः अतः स्वस्य सत्त्वरजस्तमोगुणवत्त्वं न कदापीत्याह । सर्वभूतगुणैर्युक्तमिति । एतेन पूर्वोक्तनिर्गुणत्वं प्राकृतगुणशून्यत्वमेव न तु गुणसामान्यशून्यत्वमिति सिद्धम् ॥
</details>

> सर्वभूतगुणैर्युक्तं नैवं त्वं ज्ञातुमर्हसि ।  
3 मयैतत्कथितं सम्यक्तव मूर्तिचतुष्टयम् ॥ ४५ ॥

<details><summary>दीधितिः</summary>

3 प्रद्युम्नानिरुद्धयोरहंकारमनोऽभेदाभावेन मूर्तिचतुष्टयस्यापि सम्यक्तमित्याह । मयैतत्कथितमिति ।
</details>

#### वासुदेवस्य व्याप्तिधारणादिना जीवसंज्ञत्वम् एवं भूतानैक्यादनश्वरत्वं च

1 अहं हि जीवसंज्ञो वै मयि जीवः समाहितः ।  
मैवं2 ते बुद्धिरत्राभूद्दृष्टो जीवो मयेति वै ॥ ४६ ॥

<details><summary>दीधितिः</summary>

1 'मनोहंकारयोः मूलप्रकृत्यभेद एव । तन्नियामकत्वमेव वासुदेवस्येति कथनेपि "स जीवः सङ्कर्षणः", इत्यत्र सङ्कर्षणे जीवाभेदोक्त्या वासुदेवे केषाञ्चित् जीवाभेदस्य सम्मततया च मूर्तिचतुष्टयस्य कथं सम्यक्त्वमित्याक्षेपमपाकरोति । **अहं ही**ति । मयि जीवस्समाहित इति जीवसंज्ञत्वे हेतुकथनम् इत्थं च जीवसंज्ञत्वं न जीवाभेदनिबन्धनम् अपि तु जीवस्य स्वस्मिन्सम्यगाधाननिबन्धनमिति न मूर्तिचतुष्टयस्य सम्यक्त्वक्षतिरिति भावः । एतेन जीवमनोहंकाराणां संकर्षणाद्यभेदोक्तिः धारणनियमनविशेषनिबन्धनेत्युक्तं भवति । तेन च 'न च जीवं विना' इत्यत्र जीवस्य द्वारत्वमात्रं विवक्षितमिति बोधितम् ॥

2 वासुदेवस्य जीवाभेदाभावेन तद्दर्शनं जीवान्तर्यामिदर्शनमेव न तु जीवदर्शनमित्याह । **मैवमि**ति ॥
</details>

3 अहं सर्वत्र गोब्रह्मन्भूतग्रामान्तरात्मकः ।  
भूतग्रामशरीरेषु नश्यत्सु न नशाम्यहम् ॥ ४७ ॥

<details><summary>दीधितिः</summary>

3 'इच्छन्मुहूर्तान्नश्येय'मित्यत्र वासुदेवस्यापि नाशः प्रतीयते । स च अचेतनवत् न स्वरूपपरिणामरूपः अपि तु 'ईशोहं जगतो गुरुः' इत्यत्रोक्ततदन्तर्यामित्वाभावरूप एव इति दर्शयति । अहं सर्वत्र ग इति । 'सर्वभूतात्मभूतोही'त्याद्युपक्रमे शरीरं प्रक्रम्य 'तदा विशती'ति 'उत्पन्न एव भवति शरीरं चेष्टयन्नि'ति च ईशोहं जगतो गुरुः अहं सर्वत्रगः, भूतग्रामान्तरात्मकः, इति उभयत्र व्याप्तिनियमनयोरुक्त्या सूक्ष्मचिदचिच्छरीरकं ब्रह्मकारणं स्थूलचिदचिच्छरीरकं तदेव कार्यमिति सिद्धान्तितं भवति अतश्च चेतनाचेतनयोः कार्यत्वं 'मत्तस्सर्वं सम्भवति' 'अक्षरं च क्षरं चैव' इति मध्ये यदुक्तं तदत्रैव पर्यवसितं भवति तेन नाद्वैतश्रुतिविरोधः ॥
</details>

#### रुद्रादित्यवसूनां मैत्रायणीयोक्तदिशा भगवत उत्पत्तिः

> 1 सिद्धा हि ते महाभागा नरा ह्येकान्तिनोऽभवन् ।  
तमो रजोभ्यां निर्मुक्ताः प्रवेक्ष्यन्ति च मां मुने ॥ ४८ ॥

<details><summary>दीधितिः</summary>

1 अचिद्वदत्यन्तपारतन्त्र्यमेव जीवस्य स्वरूपमिति नित्यराजकुमारत्वमेव जीवस्येति राजभूतवासुदेवप्राप्तिरेव जीवस्य न तु वासुदेवाभेद इति सम्यक्प्रतिष्ठापितं भवतीति निगमयति । सिद्धा हिते प्रवेक्ष्यन्ति च मां मुने ॥ इत्यादिना ।
</details>

इत्यत्र वासुदेवस्य मनोsहंकारभूतनियमनं, मनोऽहंकारभूतानां मूलप्रकृतिपरिणामतया मूलप्रकृत्यभेदः तेन वासुदेवस्य भूतगुणशून्यत्वरूपं निर्गुणत्वं तदभिन्नसंकर्षणप्रद्युम्नाऽनिरुद्धानामपि तादृशत्वम् अभिमानविशेषेण स्वस्मिन् जीवानाम् आधानेन जीवसंज्ञत्वं जीवाभेदाभावः स्वस्य सर्वभूतान्तर्यामित्वेन जीववत् भूतनाशेप्यनश्यत्वं तेन नित्यस्य राज्ञः स्वस्य नित्यकुमारभूतैः मुक्तैः प्राप्यत्वोपपादनम् ॥

> 2हिरण्यगर्भो लोकादिश्चतुर्वक्त्रोऽ3निरुक्तगः ।  
ब्रह्मा सनातनो देवो मम बह्वर्थचिन्तकः ॥ ५१ ॥

<details><summary>दीधितिः</summary>

2 अत्र मैत्रायणीयश्रुतिर्मूलम् ॥

3 नामरूपविनिर्मुक्तजीवसमष्टिभूतः ॥
</details>

> ललाटाच्चैव मे रुद्रो मम क्रोधाद्विनिस्सृतः ।  
पश्यैकादश मे रुद्रान्दक्षिणं पार्श्वमास्थितान् ॥ ५२ ॥  
द्वादशैव तथादित्यान्वामपार्श्वे समास्थितान् ।  
अग्रतश्चैव मे पश्य वसूनष्टौ सुरोत्तमान् ॥

इत्यादिना 

> त्रींश्चैवेमान्गुणान्पश्य मत्स्थान्मूर्तिविवर्जितान् ।

इत्यन्तेन स्वविभूतिभूतब्रह्मरुद्रादिप्रदर्शनम् -

> देवानां च पितॄणां च पिताह्येकोऽहमादितः ।  
अहं हयशिराभूत्वा समुद्रे पश्चिमोत्तरे ॥

### हयशिरसो यज्ञाराध्यत्वं, तेन ब्रह्मादिभ्यो वरदानम्

> पिबामि सुकृतं हव्यं कव्यं च श्रद्धयान्वितम् ।  
मया सृष्टः पुरा ब्रह्मा मां यज्ञमयजत्स्वयम् ॥  
ततस्तस्मै वरान्प्रीतो दत्तवानस्म्यनुत्तमान् ।  
मत्पुत्रत्वं च कल्पादौ लोकाध्यक्षत्वमेव च ॥

इत्यादिना

> प्रादुर्भावगतश्चाहं सुरकार्येषु नित्यदा ।  
अनुशास्यस्त्वया ब्रह्मन्नियोज्यश्च सुतो यथा ।  
एतांश्चान्यांश्च रुचिरान्ब्रह्मणेऽमिततेजसे ।  
एवं रुद्राय मनवे इन्द्रायाऽमिततेजसे ॥  
अहं दत्वा वरान्प्रीतो निवृत्तिपरमोऽभवम् ।

इत्यन्तेन — सर्वदेवपितृजनकस्य स्वस्य हयशिरोरूपधारिण एव पश्चिमोत्तरसमुद्रप्रदेशे हव्यकव्यभोक्तृत्वं स्वसृष्टब्रह्मरुद्रादिभिर्यज्ञादिभिराराधितेन स्वेन तेषाम् अधिकारादिस्वप्रादुर्भावनियामकत्वादिपर्यन्तवराणां प्रदानम् ॥

> 1 विद्यासहायवन्तं मामादित्यस्थं सनातनम् । ६९.  
एकाकी विद्यया सार्धं विहरिष्ये जगत्पुनः ॥ ७२. 

<details><summary>दीधितिः</summary>

1 विद्याशब्दस्य लक्ष्म्यर्थकत्वं 'विद्यासहायवान्देवः' (ना. आ. १६ - १९.) इत्येतद्विवरणावसरे स्फुटा भविष्यति ॥
</details>

> ततो भूयो जगत्सर्गं करिष्यामीह विद्यया ।  
अस्मन्मूर्तिश्चतुर्थी या साऽसृजच्छेषमव्ययम् ॥  
स हि संकर्षणः प्रोक्तः प्रद्युम्नं सोऽप्यजीजनत् ।  
प्रद्युम्नादनिरुद्धोऽहं सर्गो मम पुनः पुनः ॥  
अनिरुद्धात्तथा ब्रह्मा तन्नाभिकमलोद्भवः ॥

### लक्ष्मीविशिष्टस्य सृष्ट्यादिहेतुत्वं, दशावताराः

> ब्रह्मणस्सर्वभूतानि चराणि स्थावराणि च ।  
एतां सृष्टिं विजानीहि कल्पादिषु पुनः पुनः ॥

इत्यत्र – लक्ष्मीविशिष्टस्यैव स्वस्य आदित्यमण्डलान्तस्थत्वं लक्ष्म्या सहैव स्वेन सृष्ट्यादेः करणम्, अनिरुद्धाद्यभिन्नस्यापि लक्ष्मीवैशिष्ट्यम् इत्थमेव प्रतिकल्पं 1 शुद्धाशुद्धसृष्ट्यादिकम् ॥

<details><summary>दीधितिः</summary>

1 भगवद्गीतायां (११. अ) विश्वरूपप्रदर्शनप्रकरणे अनुक्तस्य सङ्कर्षणप्रद्युम्नानिरुद्धवृत्तस्य अत्र कथनमुखेन पञ्चरात्रप्रामाण्योक्त्या 'कथितो हरिगीतासु समासविधिकल्पितः' (ना. आ. १५-१० १७-५३ ) इत्यादिना वक्ष्यमाणं पञ्चरात्रस्य गीतार्थविशदीकरणरूपत्वम् उपपादितं भवति ॥
</details>

सप्तमे -

> शृणु नारद तत्वेन प्रादुर्भावान्महामुने ।  
मत्स्यः कूर्मो वराहश्च नरसिंहोऽथ वामनः ॥  
रामो रामश्च रामश्च बुद्धः कल्कीति ते दश ॥ २

इत्युपक्रम्य [(३) मत्स्य (४) कूर्म (५-६) वराह (७) नरसिंह (८-१४) वामन (१५) भार्गवराम (१६ - २०) दाशरथिराम (२१-४१) कृष्णराम (४२–४९) बुद्ध (५०-५२) कल्कि] दशा2वतारचरितं प्रादुर्भावानामानन्त्यं विश्वरूपधरस्य वासुदेवस्यान्तर्धानं नारदस्य नरनारायण दर्शनार्थं बदर्याश्रमगमनम् —

<details><summary>दीधितिः</summary>

2 अत्र बुद्धपरशुरामादयः गौणप्रादुर्भावाः प्रतिबुद्धैरनुपास्या इति अन्यत्र स्पष्टम् ॥
</details>

### धर्मराजादीनां नारायणपरता

> इदं महोपनिषदं चतुर्वेदसमन्वितम् ।  
सांख्ययो1गकृतान्तेन पञ्चरात्रानुशब्दितम् ॥ ६२.

<details><summary>दीधितिः</summary>

1 अत्र 'साङ्ख्ययोगशब्दाभ्यां ज्ञानयोगकर्मयोगावभिहितौ' इति(श्रीभा) ज्ञानयोगकर्मयोगोपेतमित्यर्थः । इति (श्रु- प्र ) ॥
</details>

> नारायणमुखोद्गीतं नारदोऽश्रावयत्पुनः ।  
ब्रह्मणस्सदने तात यथा दृष्टं यथा श्रुतम् ॥ ६३ ॥

इति पञ्चरात्रप्रामाण्यम् आश्चर्यभूतस्य भगवन्माहात्म्यस्य साम्प्रदायिकत्वं (भानु, ऋषि, देव, असितद्विज, पितृ, शन्तनु, भीष्म,) पारम्पर्यक्रमागतस्याख्यानस्य अपात्रे अदेयत्वं आख्यानश्रवणपठनयोः देवप्राप्तिप्रयोजकत्वम् -

> त्वयाऽपि सततं राजन्नभ्यर्च्यः पुरुषोत्तमः ।  
स हि मातापिता चैव कृत्स्नस्य जगतो गुरुः ॥ ८२ ॥ 

इति भीष्मवचनानन्तरं -

> श्रुत्वैतदाख्यानवरं धर्मराड्जनमेजय ।  
2 भ्रातरश्चास्य ते सर्वे नारायण पराभवन् ॥ ८४ ॥

इति धर्मराजादीनां पाञ्चरात्रिकैकान्तिधर्मानुष्ठानम् ॥ इति ॥

<details><summary>दीधितिः</summary>

2 एतेन गीतोपदेशानन्तरमर्जुनस्याप्येकान्तिधर्मानुष्ठाननियमो नेति सूचितम् । अनुगीतोपक्रमे अर्जुनस्य स्मृतिभ्रंशप्रतिपादनेनाप्ययमर्थस्सिद्ध्यतीति गीता(१८)तात्पर्यचन्द्रिकायां स्पष्टम् ॥
एतेन द्रोणपर्वणि जयद्रथवधप्रस्तावे पाशुपतास्त्रसिद्धये अर्जुनेन रुद्रपूजा कृतेत्युक्तेर्न विरोधः ॥ यज्ञकरणमन्त्रेषु प्रतीयमानानां तत्तद्देवतानामेव यज्ञभागार्हत्वं यज्ञादिसत्तानिर्वाहकत्वं च वाच्यम् । एवं च वासुदेवस्य यज्ञेष्वग्रहरत्वं यज्ञधारित्वं च कथमिति प्रश्नार्थः ॥
</details>

### निवृत्तिधर्मेषु वासुदेवस्यैवाराध्यता न देवतान्तराणाम्

अष्टमे यज्ञाग्रहराध्याये -

> 3 कथं स भगवान्देवो यज्ञेष्वग्रहरः प्रभुः ।  
यज्ञधारी च सततं वेदवेदाङ्गवित्तथा ॥ १ ॥ 

<details><summary>दीधितिः</summary>

3 'धर्मो विश्वस्य जगतः प्रतिष्ठा' 'धारणाद्धर्म इत्याहुः' इत्यादिनोक्तं यज्ञादिधर्माणां लोकधारकत्वं देवताप्रीतिद्वारकमिति अङ्गोपस्कृतेषु वेदेषु यज्ञकरणमन्त्रेषु प्रतीयमानानां तत्तद्देवतानामेव यज्ञभागार्हत्वं यज्ञादिसत्तानिर्वाकत्वं च वाच्यम् । एवं च वासुदेवस्य यज्ञेष्वग्रहरत्वं यज्ञधारित्वं च कथमिति प्रश्नार्थः ।
</details>

> 1 कथं प्रवृत्तिधर्मेषु भागार्हदेवताः कृताः ।  
कथं निवृत्तिधर्माश्च कृता व्यावृत्तबुद्धयः ॥ २ ॥

<details><summary>दीधितिः</summary>

1 वासुदेवस्य यज्ञेष्वग्रहरत्वं देवतानां यज्ञभागार्हत्वाऽविरोधेनैवोपपादनीयम् । तच्च यज्ञरूपधर्मद्वैविध्यमङ्गीकृत्य क्वचिद्वासुदेवस्य क्वचित्तदन्यदेवतानाम् इति व्यवस्थया वाच्यम् । तथा व्यवस्था च किन्निबन्धना इति भावः ॥
</details>

इति (शौ-प्र)

> 2 अयं हि दुरनुष्ठेयो मोक्षधर्मस्सना3तनः ।  
यं हित्वा देवतास्सर्वाः हव्यकव्यभुजो भवन् ॥ ९ ॥ 

<details><summary>दीधितिः</summary>

2 मोक्षव्यतिरिक्तफलेच्छां विहाय क्रियमाण इत्यर्थः । 'क्रियास्वभ्युदयोक्तासु सक्तादृश्यन्तिसर्वशः' इत्यनन्तरमुक्तेः ॥

3 सनातनशब्देन नश्वरदेवतानां मुमुक्षुभिरनुपास्यत्वं सूच्यते ॥ 

</details>

### क्षीरोदधेरुत्तरत्र ब्रह्मादीनां तपः
> 4 किञ्च ब्रह्मा च रुद्रश्च शक्रश्च बलभित्प्रभुः ।  
सूर्यस्ताराधिपो वायुरग्निर्वरुण एव च ॥ १० ॥

<details><summary>दीधितिः</summary>

4 तदेतद्द्रढयति किञ्चेत्यादिना ॥
</details>

> आकाशं जगतीं चैव ये च शेषा दिवौकसः ।  
प्रळयं न विजानन्ति आत्मनः परिनिर्मितम् ॥ ११ ॥  
5 ततस्ते नास्थिता मार्गं ध्रुवमक्षरमव्ययम् ।

<details><summary>दीधितिः</summary>

5 एतेन ब्रह्मादिदेवतानां स्वस्वप्रळयाऽज्ञानेन, जातस्याऽपि ज्ञानस्य अकार्यकरत्वेन वा उत्कटवैराग्याभावेन मोक्षमात्रफलेच्छया प्रवृत्यभावेन मोक्षमात्रफलेच्छुभिः स्वकृतयज्ञेषु तेषां देवतात्वेन परिग्रहः न युक्त इति
भावः ॥
</details>


1 कथं भागहराः प्रोक्ताः देवताः क्रतुषु द्विज ।  
2 किमर्थं चाध्वरे ब्रह्मन्निज्यन्ते त्रिदिवौकसः ।  
ये च भागं प्रगृह्णन्ति यज्ञेषु द्विजसत्तम ॥  
3 ते यजन्तो महायज्ञैः कस्य भागं ददन्ति वै ॥ १८ ॥ 

<details><summary>दीधितिः</summary>

1 कथमिति । वेदमन्त्रेषु ब्रह्मादीनां देवतात्वं श्रूयते तच्च तेषां भागहरत्वमन्तरा न घटते । तच्च भगवतो भागहरत्वे कथमित्यर्थः ॥

2 किमर्थमिति । भगवत एव सर्वफलप्रदत्वात् ब्रह्मादीनां देवतात्वेन परिग्रहे न किञ्चित्फलमिति भावः ॥

3 त इत्यादि । ब्रह्मादिकृतयज्ञेषु भगवत एवाराध्यत्वे सर्वत्राऽपि तस्यैवाराध्यत्वं संभवतीति भावः ॥
</details>

इति (ज प्र) प्रश्नद्वयमुपक्षिप्य व्यासेन सुमन्तु, जैमिनि, पैल, वैशम्पायनकृतस्यास्यैव प्रश्नस्य यत्प्रतिवचनमुक्तं तदेव प्रतिवचनमुपक्रम्य समष्टिव्यष्टिसृष्टिः, एकादशरुद्रैः तदन्यैश्च चतुर्मुखसमीपं गत्वा स्वेषां कस्कोऽधिकारः केन केन च बलेन तत्परिपालनम् इति पृष्टेन चतुर्मुखेन स्वस्य तन्निर्णयाशक्त्या -

> इतस्सर्वेऽपि गच्छामश्शरणं लोकसाक्षिणम् ।  
महापुरुषमव्यक्तं स नो वक्ष्यति यद्धितम् ॥ ४३ ॥

इत्युक्त्यनन्तरं सर्वैः क्षीरोदोत्तरकूले दिव्यं वर्षसहस्रं दारुणतपसः करणम् 

> एष ब्रह्मा लोक गुरुस्सर्वलोकपितामहः ।  
यूयश्च विबुधश्रेष्ठाः मां यजध्वं समाहिताः ॥

#### वासुदेवप्रसादाद् ब्रह्मादीनां प्रवृत्तिधर्मभागार्हता

> सर्वे भागान्कल्पयध्वं यज्ञेषु मम नित्यशः ।  
तत्र श्रेयोभिधास्यामि यथाऽधीकारमीश्वराः ॥

इति वासुदेवस्याऽशरीरवचसश्श्रवणं वेददृष्टेन विधिना कृते वैष्णवे क्रतौ स्वस्वभागकल्पनम् -

> येन यः कल्पितो भागः स तथा मामुपागतः ।  
यूयं यज्ञैरिज्यमानास्समाप्तवरदक्षिणैः ॥  
युगे युगे भविष्यध्वं प्रवृत्तिफलभागिनः ।  
यो मे यथा कल्पितवान् भागमस्मिन्महाक्रतौ ॥  
स तथा यज्ञभागार्हो वेदसूत्रे मयाकृतः ।  
1 यूयं लोकान्भावयध्वं यज्ञभागफलोचिताः ॥

<details><summary>दीधितिः</summary>

1 यद्यपि गीतायां निवृत्तिधर्मप्रकरणे (निष्कामकर्म)

> यज्ञार्थात्कर्मणोन्यत्र लोकोयं कर्मबन्धनः ।  
तदर्थं कर्म कौन्तेय मुक्तसङ्गस्समाचर ॥ ३ अ.  

इत्युपक्रम्य -

> देवान्भावयतानेन ते देवा भावयन्तु वः ।  
परस्परं भावयन्तश्श्रेयः परमवाप्स्यथ ॥

इत्यादिकमुक्तम् । तथापि तत्र काम्यकर्म न विवक्षितं अपि तु नित्यकर्मैवेति परैरप्यङ्गीकारेण नित्यकर्माणि देवतान्तरसंबन्धस्य तत्तद्देवान्तर्यामिपर्यन्तत्वानुसन्धानेन देवतान्तरसम्बन्धप्रतिपादनस्य न क्षतिः ।

> अहं हि सर्वयज्ञानां भोक्तां च प्रभुरेव च ।  
न तु मामभिजानन्ति तत्त्वेनातश्च्यवन्ति ते ॥  
यान्तिदेवव्रता देवान् यान्ति मद्यजिनोऽपि माम् ।

इति तत्रैवोक्तेः । अत्र तु 'लोकान्भावयध्वं' लोकान्वै धारयिष्यथ, इत्यत्र लोकपदेन तत्वज्ञानशून्याः विवक्षिता इति नानुपपत्तिः ॥
</details>

#### तेन तैर्लोकधारणम्

> सर्वार्थचिन्तकालोके मयाधीकारनिर्मिताः ।  
याः क्रियाः प्रचरिष्यन्ति प्रवृत्तिफलसत्कृताः ॥  
ताभिराप्यायितबला लोकान्वै धारयिष्यथ ।  
यूयं हि भावितायज्ञैः सर्वयज्ञेषु मानवैः ॥  
मां ततो भावयिष्यध्वम् एषा वो भावना मम ।  
1 अयं क्रियावताम्पन्थाः व्यक्तीभूतस्सनातनः ॥

<details><summary>दीधितिः</summary>

1 पूर्वश्लोके, 'प्रवृत्तिधर्मिणश्चैते' इत्यत्रोक्तप्रवृत्तिधर्म एवात्र क्रियापदार्थः ॥
</details>

> अनिरुद्ध इति प्रोक्तो लोकसर्गकरः प्रभुः ।  
यतोहं प्रसृतः पूर्वमव्य2क्तात्त्रिगुणो महान् ।  
तस्मात्परतरो योसौ क्षेत्रज्ञ इति कल्पितः ॥

<details><summary>दीधितिः</summary>

2 पूर्वं महापुरुषं प्रस्तुत्य -

> तस्मात्प्रसूतमव्यक्तं प्रधानं तं विदुर्बुधाः ।  
अव्यक्ताद्व्यक्तमुत्पन्नं लोकसृष्ट्यर्थमीश्वरात् ॥  
अनिरुद्धो हि लोकेषु महानात्मेति कथ्यते ।  
योऽसौ व्यक्तत्वमापन्नो निर्ममे च पितामहम् ॥

इत्यत्र 'व्यक्तीभूतस्सनातनः । व्यक्तीभूतः, इत्यत्र च व्यक्ताभिमानित्वेन व्यक्तत्वमनिरुद्धस्योक्तम् । अत्राऽपि तदेव विवक्षितम् । 'यतोऽहं प्रसृतः, इति अनिरुद्धे अहमर्थवासुदेवाभेदस्योक्त्या अनिरुद्धात्परत्वं वासुदेवस्य विग्रहभेदेन ज्ञानादिषाड्गुण्याभिव्यक्तिनिबन्धनमिति पञ्चरात्रोक्तमर्थं दर्शयति कल्पित इत्यादिना ॥
</details>

#### ब्रह्मरुद्राभ्यां सर्वपुरुषवरदानाधिकारस्य वितरणम्

> सोऽहं क्रियावताम्पन्थाः पुनरावृत्तिदुर्लभः ॥  
या यथा निर्मितो जन्तुर्यस्मिन्यस्मिंश्च कर्मणि ॥  
प्रवृत्तौ वा निवृत्तौ वा तत्फलं सोऽश्नुतेऽवशः ।  
एष लोकगुरुर्ब्रह्मा जगदादिकरः प्रभुः ॥  
एष माता पिता चैव युष्माकञ्च पितामहः ।  
मयाऽनुशिष्टो भविता सर्वभूतवरप्रदः ॥  
अस्य चैवानुजो रुद्रः ललाटाद्यस्समुत्थितः ।  
ब्रह्मानुशिष्टो भविता सर्वभूतवरप्रदः ॥  
गच्छध्वं स्वानधीकारान् चिन्तयध्वं यथाविधि ।  
प्रवर्तन्तां क्रियास्सर्वाः सर्वलोकेषु मा चिरम् ॥

इत्यत्र वासुदेवेन तद्यज्ञभागस्य स्वीकरणम् । प्रवृत्तिलक्षणधर्मेषु ब्रह्मादिदेवेभ्यो यज्ञभागस्य प्रदानम् । निवृत्तिधर्मेषु स्वस्यैव1 यज्ञभागार्हत्वस्य कल्पनम् ।

<details><summary>दीधितिः</summary>

1 अत्र चाध्याये व्यासशिष्यस्य जैमिनेः कर्मसु देवतानां फलप्रदत्वस्य भगवतो निवृत्तिधर्माराध्यत्वस्य च गुरूपदेशान्निर्णयकथनेन कर्मणोऽपूर्वद्वाराफलजनकत्वम् उपनिषदां कर्मकर्तृस्तावकत्वं च व्यासं प्रति जैमिनिना पृष्टोऽर्थस्स्यान्न तु तात्पर्यविषयः इति सिद्ध्यति । तेन पूर्वोत्तरमीमांसयोरैकशास्त्र्यं निर्व्यूढम् ॥
</details>

ब्रह्मरुद्राभ्यां सर्वपुरुषवरप्रदानाधिकारस्य दानम् ।

> इदं कृतयुगं नाम कालश्श्रेष्ठः प्रवर्तितः ।  
अहिंस्या यज्ञपशवो युगेऽस्मि न तदन्यथा ॥  
चतुष्पात्सकलो धर्मो भविष्यत्यत्र वै सुराः ।

#### कलौ वासदेशः

इत्युपक्रम्य त्रेताद्वापरकलिषु एकैकपादधर्मह्रासोक्त्यनन्तरं ब्रह्मादिदेवकृतस्य कलौ वासप्रदेशप्रश्नस्य

> गुरवो यत्र पूज्यन्ते साधुवृत्तसमन्विताः ।  
वस्तव्यं तत्र युष्माभिर्यत्र धर्मो न हीयते ॥  
यत्र वेदाश्च यज्ञाश्च तपस्सत्यं दमस्तथा ।  
1 हिंसा च धर्मसंयुक्ता प्रचरेयुस्सुरोत्तमाः ।  
स वै देशस्सेवितव्यः मा वोऽधर्मः पदा स्पृशेत् ।

इति प्रतिवचनम् ।

<details><summary>दीधितिः</summary>

1 अयमेव पाठः प्राचीनकोशेषु दृश्यते (र. त्र. सा) आचार्यपादादृतश्च । पूर्वम् 'अहिंस्या यज्ञपशवो युगेऽस्मिन्' इति कृतयुगे प्रत्यक्षपशुहिंसानिषेधोक्तिवत् कलियुगे तादृशप्रत्यक्षपशुहिंसानिषेधकवचनस्य महाभारतेऽनुपलम्भादयमेव पाठोयुक्तः ॥
</details>

#### वेधसोऽनिरुद्धेन त्रिदण्डधारिहयशिरोरूपस्य दर्शनम्

ब्रह्मव्यतिरिक्तदेवानां स्वस्वस्थानं प्रति गमनम् -

> गतेषु त्रिदिवौकस्सु ब्रह्मैकः पर्यवस्थितः ।  
दिदृक्षुर्भगवन्तं तमनिरुद्धतनौ स्थितम् ॥  
तन्देवो दर्शयामास कृत्वा हयशिरो महत् ।  
साङ्गानावर्तयन्वेदान्कमण्डलु2त्रिदण्डधृक् ।

<details><summary>दीधितिः</summary>

2 परमो हंस एवादौ प्रणवं समुपादिशत् ।  
उपादिशत्ततो वेदान् ...... ॥

इति (ह.ग्री.स.) भगवच्छास्त्रवचनैकार्थ्यादत्र हयशिराः परमहंसः सन्यासी विवक्षितः । परमहंसस्य त्रिदण्डधारणं प्रमाणतस्साधितं शतदूषण्यां यतिलिङ्गभेदभङ्गवाद आचार्यैः । हयशिरोनुष्ठानोपज्ञमेव आत्मज्ञानदेशिकानां भगवद्यामुनरामानुजमुन्यादीनां त्रिदण्डधारणाद्यनुष्ठानम् ॥
</details>

#### हयशिरस आचार्यपाद-पर्यन्त-प्रादुर्भाव-परिग्रहोक्तिः 
 
> ततोऽश्वशिरसन्दृष्ट्वा तन्देवममितौजसम् ॥  
लोककर्ता प्रभुर्ब्रह्मा लोकानां हितकाम्यया ।  
मूर्ध्ना प्रणम्य1 वरदं तस्थौ प्राञ्जलिरग्रतः ॥

<details><summary>दीधितिः</summary>

1 हयशिरसश्चतुर्मुखवरप्रदत्वं पूर्वं (५७ पु.) 'अहं हयशिरा भूत्वा, (५८ पु.) 'ततस्तस्मै वरान्प्रीतो दत्तवान्' इत्यत्र व्यक्तम् ॥
</details>

> स परिष्वज्य देवेन वचनं श्रावितस्तदा ।  
लोककार्यगतीस्सर्वास्त्वं चिन्तय यथाविधि ॥  
धाता त्वं सर्वभूतानां त्वम्प्रभुर्जगतो गुरुः ।  
त्वय्यावेशितभारोऽहं धृतिं प्राप्स्याम्यथाञ्जसा ॥  
यदा च 2सुरकार्यन्तेऽह्यविषह्यं भविष्यति ।  
3प्रादुर्भावं गमिष्यामि तदात्मज्ञानदेशिकः ॥

<details><summary>दीधितिः</summary>

2 अत्र सुराः दिवौकसः दैवसम्पत्समृद्धाः भूसुरास्तदन्ये च विवक्षिताः । अत एव -

> यदा यदा हि धर्मस्य ग्लानिः .......... तदात्मानं सृजाम्यहम् ॥  
परित्राणाय साधूनां.......... सम्भवामि युगे युगे ॥

इति गीतावचनैकार्थ्यमुपपद्यते ।

3 अत्र प्रादुर्भावः मत्स्यकूर्महंसादिः आचार्यपादपर्यन्तः विवक्षितः 'आत्मज्ञानदेशिक', इति अत्रैवोक्तेः । 

> साक्षाद्देवो जगन्नाथः कृत्वा मर्त्यमयीं तनुम् ।  
मग्नानुद्धरते लोकान्कारुण्याच्छास्त्रपाणिना ॥ (जय-सं)  
पूर्वोत्पन्नेषु भूतेषु तेषु तेषु कलौ प्रभुः ।  
अनुप्रविश्य कुरुते यत्समीहितमच्युतः ॥ वि.ध. १०-८-७)

इत्यादिवचनान्तरानुसाराच्च । हयग्रीव एव प्रादुर्भावेषु प्रथम इति एतत्प्रघट्टकार्थं परकालमुनिः श्रीसूक्ताख्यप्रबन्धे सप्तमशतके शठकोपमुनिश्च श्रीमुखसूक्ताख्यप्रबन्धे द्वितीयशतके प्राकाशयताम् — एतत्सर्वमभिप्रेत्याहुराचार्यपादा अपि (श. दू.) ॥

> हयमुखमुखैस्तत्तद्रूपैरकर्मविनिर्मितैः  
उपदिशति यस्तथ्यं पथ्यं सतामवसीदताम् ।  
जननपदवी यातायातश्रमापहरान्धियं  
जनयतु स मे देवश्श्रीमान्धनञ्जयसारथिः ॥ इति ॥
</details>

#### हयशिरसोऽन्तर्धानम् 

व्यास उवाच -

> एवमुक्त्वा हयहयशिरास्तत्रैवान्तरधीयत ।  
तेनानुशिष्टो ब्रह्माऽपि स्वं लोकमचिराद्गतः ॥

इत्यादौ चतुर्मुखस्य अनिरुद्धदर्शनार्थं गमनम् । अनिरुद्धेन च कमण्डलुत्रिदण्डधारिहयशिरोरूपस्य प्रदर्शनम् । हयशिरसा चतुर्मुखं प्रति देवकार्यार्थम् आचार्यपर्यन्तमत्स्यकूर्मादिप्रादुर्भावान्परिग्रहिष्यामीत्युक्तिः । हयशिरोरूपान्तर्धानम् । 

ब्रह्मणस्स्वस्थानं प्रतिगमनम् ।

> विवस्वतेऽश्वशिरसे चतुर्मूर्तिधृते सदा ।

इत्यादि भगवत्स्तोत्रम् । 
एतदध्यायार्थश्रवणादिफलकीर्तनम् ॥

### अर्जुनं प्रति भगवता स्वस्य ब्रह्मादिभ्यः परत्वस्योक्तिः 
नवमे अर्जुनं प्रति भगवता (अध्यायत्रयेण) नारायणादिस्वनाम्नां निर्वचनप्रसङ्गे -

> यस्य प्रसादजो ब्रह्मा रुद्रश्च क्रोधसम्भवः ।  
योऽसौ योनिर्हि सर्वस्य स्थावरस्य चरस्य च ॥ १२ ॥  
तस्मात्सर्वाः प्रवर्तन्ते सर्गप्रलयविक्रियाः ॥ १५ ॥  
एतौ द्वौ विबुधश्रेष्ठौ प्रसादक्रोधजौ स्मृतौ ।

### रुद्रपूजाया नारायणे पर्यवसानम्
[[रुद्रजनकत्व--तद्-अन्तार्यामित्वाभ्यां रुद्रपूजाया नारायणे पर्यवसानम्॥]] 

> तदादर्शितपन्थानौ सृष्टिसंहारकारकौ ॥ १९ ॥ 
निमित्तमात्रं तावत्र सर्वप्राणिवरप्रदौ ॥ २० ॥

इत्यनेन 'एको ह वै नारायण आसीन्न ब्रह्मा नेशानः तस्य ध्यानान्तस्थस्य ललाटात्त्र्यक्षश्शूलपाणिः पुरुषोऽजायत तस्य ध्यानान्तस्थस्य ललाटात्स्वेदोऽपतत् ता इमाः प्रतता आपः तद्धिरण्मयमण्डमभवत् तत्र ब्रह्मा चतुर्मुखोऽजायत' 'स प्रजापतिः पुष्करणपर्णे समभवत्' इति महोपनिषदाद्युक्तक्रमेण नारायणस्य परत्वबोधकं ब्रह्मरुद्रयोः नारायणप्रसादक्रोधजत्वं सर्गप्रलयसामान्यस्यापि तत्प्रवर्त्यत्वं ब्रह्मरुद्रयोः तच्छासनानुसारेण सृष्टिसंहारकारकत्वं सर्वप्राणिवरप्रदत्वं च रुद्राराधकानां रुद्रेण वरदानस्य भगवच्छासनमूलकत्वोपपादकम् -

> कपर्दीजटिलो मुण्डः ................... ।  
नारायणात्मको1 ज्ञेयः पाण्डवेय युगे युगे ॥ 

<details><summary>दीधितिः</summary>

1 नारायणात्मक इत्यत्र आत्मशब्द: 'अन्तः प्रविष्टः शास्ता जनानां सर्वात्मा' इत्यादिश्रुत्यनुसारात् अन्तःप्रविश्य नियन्तृवचन इति भावः ॥
</details>

इत्यन्तेन रुद्रस्य नारायणान्तर्यामिकत्वं तेन च

> अस्मिन्हि पूज्यमाने हि देवदेवे महेश्वरे ।  
सम्पूजितो भवेत्पार्थदेवो नारायणः प्रभुः ॥

इत्यनेन2 शरीरपूजायाः शरीरिपर्यवसानवत् 3रुद्रपूजायाः नारायणे पर्यवसानम्

<details><summary>दीधितिः</summary>

2 शरीरपूजाया इति । अयं राजेति ज्ञानविधुरेणापि पुंसा राजशरीरे अर्पितं पुष्पमालादिकं राजप्रीतिकरं भवत्येवेति सर्वजनविदितमेतत् ॥

3 रुद्रपूजाया इति । रुद्रान्तर्यामी नारायण इति ज्ञानाभावेपि रुद्रपूजा नारायण एव पर्यवस्यति तदुक्तं गीतायाम् -

> येप्यन्यदेवता भक्ता यजन्ते श्रद्धयान्विताः ।
तेऽपि मामेव कौन्तेय यजन्त्यविधिपूर्वकम् ॥  इति
</details>

### कृष्णस्य रुद्रपूजनं लोकानुष्ठापनेन स्वदत्तवरपालनार्थम्

1 अहमात्मा हि लोकानां 2 विश्वेषां पाण्डुनन्दन ॥ २३ ॥ 

<details><summary>दीधितिः</summary>

1 एतेन 'अन्तः प्रविष्टः शास्ता जनाना'मिति श्रुतिः अन्तर्यामिब्राह्मणं च नारायणपरमिति ख्यापितम् । अयमर्थः शाङ्कर (बृ. आ.) भाष्यवार्तिकादिवाक्यैः 'ईश्वरो हि जगत्स्रष्टा' इति श्लोकविवरणावसरे स्थिरीकरिष्यते ॥

2 एतेन विश्वान्तर्यामित्वं भगवतः रुद्रान्तर्यामित्वमन्तरा न घटते तेन च उत्तरार्धगतरुद्रशब्दोऽपि रुद्रान्तर्यामिपर इति द्योतितम् ॥
</details>

> तस्मादात्मानमेवाग्रे रुद्रं सम्पूजयाम्यहम् ।  
3 यद्यहं नार्चयेयं वै ईशानं वरदं शिवम् ॥ २४ ॥  

<details><summary>दीधितिः</summary>

3 एतावता भगवतः रुद्रान्निकर्षो नास्तीति सिद्धया रुद्रपूजामन्तरैव स्थितिसंभवे रुद्रपूजनं किमर्थमिति शङ्कायां पूर्वं रुद्राय स्वेन दत्तस्य वरस्य कार्यकारित्वसंपादनार्थमित्यभिप्रेत्याह यद्यहमित्यादिना ॥
</details>

> आत्मानं नार्चयेत्कश्चिदिति मे भावितात्मनः ।  
मया प्रमाणं हि कृतं लोकः समनुवर्तते ॥ २५ ॥  
प्रमाणानि हि पूज्यानि ततस्तं पूजयाम्यहम् ।  
यस्तं4 वेत्ति स मां वेत्ति योऽनुतं स हि मामनु ॥ २६ ॥  
रुद्रनारायणश्चैव सत्वमेकं द्विधा कृतम् ।

<details><summary>दीधितिः</summary>

4 ज्ञानिनां विशेषमाह यस्त्वं वेत्तीत्यादिना 'नारायणात्मको ज्ञेयः, 

> एतौ द्वौ विबुधश्रेष्ठौ प्रसादक्रोधजौ स्मृतौ ।  
निमित्तमात्रं सर्वप्राणिवरप्रदौ 

इति पूर्वोक्तेन यथावस्थिताकारेण वेत्तीत्यर्थः ॥
</details>

### विष्णोस् स्वान्य-देवं प्रति प्रणामस्य विरहः

> लोके चरति कौन्तेय 1 व्यक्ति-स्थं सर्वकर्मसु ॥ २७ ॥  
2 न हि मे केनचिद्देयो वरः पाण्डवनन्दन ।  
इति सञ्चिन्त्य मनसा पुराणं रुद्रमीश्वरम् ॥ २८ ॥

<details><summary>दीधितिः</summary>

1 एकमित्यस्यात्राप्यनुषङ्गः । व्यक्तिस्थम् । तत्तद्देवताव्यक्तिस्थं तत्तद्देवतान्तर्यामीति यावत् । 'अहमात्मा हि लोकानां, 'व्यक्तिस्थं सर्वकर्मसु' इत्युपक्रमोपसंहाराभ्यां वासुदेवस्य सर्वकर्मसमाराध्यत्वं निर्णीतम् ॥

2 नहीति । एतेन कृष्णस्य रुद्राराधनं वरलाभार्थमिति भ्रमो व्युदस्तः ॥
</details>

> पुत्रार्थम् आराधितवान्  
अहम् आत्मानम् आत्मना ।  
3 न हि विष्णुः प्रणमति  
कस्मैचिद् विबुधाय च ॥ २९ ॥  
ऋते आत्मानम् एवेति  
ततो रुद्रं नमाम्यहम् ।

<details><summary>दीधितिः</summary>

3 तदेव द्रढयति नहीति ॥
</details>

इत्यन्तेन सर्वान्तर्याम्यहमेवेति रुद्रान्तर्यामिण4मात्मानं पूजयामि रुद्रस्य 4'वरदानाधिकारसङ्कल्पं मत्कृतमनुसृत्य लोकः प्रवर्तते । मया रुद्रपूजाया अकरणे श्रेष्ठजा[[ज??]]नाचारानुसारी लोकोऽपि रुद्रपूजां जह्यात् । तथासति रुद्रस्य वरदानाधिकारसङ्कल्पस्य मदीयस्य भङ्गस्स्यात् । नारायणात्मकं रुद्रं यो वेत्ति स मां वेत्ति यो नारायणात्मकं रुद्रमनुसरति स मामनुसरति नारायणात्मको रुद्रो नारायणश्चैकं तत्त्वं विशिष्टं विशेषणविशेष्यभावेन द्विधा कृतं न मे केनचिद्वरो देयः न हि विष्णुः कस्मैचिद्विबुधाय प्रणमति । अतः पुत्रार्थं रुद्रान्तर्यामिणमेवाराधितवान्नमामि च ।

<details><summary>दीधितिः</summary>

(4 ना. ६ अ. ६७.९ अ. २०) इत्यत्र साक्षात् । (८ अ. ७७) इत्यत्र परम्परया वरदानाधिकारस्योक्तेरिति भावः ॥
</details>

### नारायणस्य ब्रह्मरुद्रादिभ्यश्श्रेष्ठत्वेन पूज्यतादि

इति नारायणललाटोद्भूतस्य तदा दर्शितमार्गेण संहारकारकस्य तदनुग्रहलब्धवरदानशक्तिमतो नारायणात्मकस्य प्रादुर्भावदशायां स्वानुशासकत्वेन 1पूर्वं हयशिरसाऽनुगृहीतस्य रुद्रस्य पूजनेऽपि न स्वस्य रुद्रान्निकर्ष इति प्रख्यापनम्

2 सब्रह्मकाः 3 सरुद्राश्च सेन्द्रा देवाः सहर्षिभिः ॥ ३० ॥ 

<details><summary>दीधितिः</summary>

1 ना. ६. ६६ ॥

2 नारायणस्य सर्वदेवताश्रेष्ठत्व, सर्वदेवतार्च्यत्वकथनमुखेन 'नहि मे' नहि विष्णुः' इत्युक्तमर्थं साधयति 'स ब्रह्मका' इत्यादिना ॥

3 अत्र रुद्रस्य ब्रह्मतदितर इन्द्रादिदेवऋषिघटितसमुदायान्तर्भावस्य
कथनेन नारायणस्य सर्वसुरश्रेष्ठत्वाभिधानेन हरिमित्यनेन 

> किञ्च ब्रह्मा च रुद्रश्च । प्रळयं न विजानन्ति आत्मनः'

(ना. ८. ११.) इति पूर्वोक्तरीत्या रुद्रसंहर्तृत्वप्रकाशनेन च पूर्वं रुद्रनारायणयोः स्वरूपैक्यं न विवक्षितमिति स्फुटमावेदितम्अ अत्र 
</details>

> अर्चयन्ति सुरश्रेष्ठं देवं नारायणम् हरिम् ।  
भविष्यतां वर्तताञ्च भूतानां चैव भारत ॥ ३१ ॥  
सर्वेषामग्रणी4र्विष्णुस्सेव्यः पूज्यश्च नित्यशः ।  
नमस्व हव्यदं विष्णुं तथा शरणदं नमः ॥ ३२ ॥

<details><summary>दीधितिः</summary>

4 अर्चयन्ति सुरश्रेष्ठं देवं नारायणं हरिम् ।  
सर्वेषामग्रणीर्विष्णुस्सेव्यः पूज्यश्च नित्यशः ।

इत्युभाभ्यां विष्णुनारायणयोः स्वरूपैक्यं सिद्धम् ॥
</details>

> वरदं नमस्व कौन्तेय हव्यकव्यभुजं नमः ।

इति नारायणस्य ब्रह्मरुद्रादिसर्वदेवाराध्यत्वम् । तदवतारभूतस्य त्रिमूर्तिमध्यगतस्यापि विष्णोस्सर्वोत्तमत्वं हव्यकव्यभुक्त्वम्

### भक्तचातुर्विध्यं तत्रैकान्तिनां श्रेष्ठता

> 1 चतुर्विधा मम जना 2 भक्ता एव हि ते श्रुताः ॥ ३३ ॥ 

<details><summary>दीधितिः</summary>

1 ब्रह्मरुद्रादिभक्तापेक्षया भगवद्भक्तस्योत्कर्षकथनमुखेन भगवतः सर्वस्मात्परत्वं 'चतुर्विधा भजन्ते माम् (७.१४) इति गीतैककण्ठ्येन बोधयितुमुपक्रते । 'चतुर्विधा मम जना' इत्यादिना ॥

2 अत्र भक्ता एवेत्येवकारेण अभक्तः ज्ञानी नास्तीति बोधनमुखेन भक्तित्वानाक्रान्तं ज्ञानं न कार्यकरमित्यर्थस्यावेदनेन 'ज्ञानी नित्ययुक्त एकभक्तिः' इत्यन्वयेन गीतोक्तार्थः व्यतिरेकेणोक्तः ॥
</details>

> तेषाम् 3एकान्तिनः श्रेष्ठाः ते चैवा4नन्यदेवताः ।  
अहमेव 5गतिस्तेषां निराशीः कर्मकारिणाम् ॥ ३४ ॥  
ये तु शिष्टास्त्रयो भक्ताः6 फलकामा हि ते मताः ।

<details><summary>दीधितिः</summary>

3 एकत्र, सुरश्रेष्ठे नारायणे 'अन्तः' पूर्वोक्तरीत्या श्रेष्ठत्वस्य निर्णयेन 'अहमेव गतिस्तेषामिति वक्ष्यमाणदिशा प्राप्यत्वस्य निश्चयः येषां ते एकान्तिनः एतत्स्थाने 'एकभक्ति' रिति गीता ॥

4 निश्चयफलमाह । अनन्यदेवता इति । अन्याः 'मम' इत्यत्रोक्तवासुदेवव्यतिरिक्ताः 'सब्रह्मकाः' 'ब्रह्माणं शितिकण्ठं च' इति पूर्वं परत्र च शब्दत उक्ताः ब्रह्मरुद्रादिदेवताः स्वोपास्या न विद्यते येषां ते अनन्यदेवताः । नारायणस्य सर्वस्मात्परत्वनिश्चयेन देवतान्तरभक्तिविधुराः इति फलितम् ॥

5 गतिः प्राप्यः, 'मामेवानुत्तमां गतिम्, ७. १८. 'मद्भक्ता यान्ति मामपि ७.२३. इति हि गीता ॥

6 अत्र फलपदं 'अहमेव गति'रिति पूर्वमुक्त्या भगवद्व्यतिरिक्तः फलपरम् 'ये तु' इत्यत्र तुशब्देन फलकामानां भगवतः प्राप्यत्वनिश्चयवैधुर्येण एकान्तिवैलक्षण्यबोधनाच्च ॥
</details>

### अन्यभक्तानां नश्वरं फलं प्रतिबुद्धानां मोक्षः विष्णोरेव मुक्तिप्रदत्वम् 

सर्वे च्यवनधर्माणः1 प्रतिबुद्धस्तु2 मोक्षभाक् ॥ ३५ ॥

<details><summary>दीधितिः</summary>

1 पूर्वोक्तएकान्त्येव प्रतिबुद्धशब्देन बोध्यते । 'चतुर्विधा मम जना भक्ता एव, इति उपक्रम एवास्य भक्तत्वं स्फुटम् । प्रतिबोधे च नारायणकटाक्षः हेतुरिति

> नारायणेन दृष्टस्तु प्रतिबुद्धो भवेत्पुमान् ।  
एवमात्मेच्छया राजन्प्रतिबुद्धो न जायते ॥

इति (नारा १७७५) इत्यत्र वक्ष्यते ।

2 अत्र 'प्रतिबुद्धस्तु मोक्षभाक्' इत्येव पाठः प्राचीनलिखितकोशेषु तदनुसारि (वा-रा-शा) मुद्रितकोशेऽपि दृश्यते । आचार्यपादसम्मतश्च ॥

> शङ्कराद् ज्ञानमन्विच्छेन्मोक्षमिच्छेज्जनार्दनात् ।

इति स्मृतौ -

> बन्धको भवपाशेन भवपाशाच्च मोचकः ।  
कैवल्यदः परम्ब्रह्म विष्णुरेव सनातनः ॥

इति (भाग ११ - ११) श्रीधरोदाहृतस्कान्दवचने -

> एष नो मोक्षदाता च एषमार्ग उदाहृतः ।  
ध्यात्वा मां सर्वयत्नेन ततो जानीत केशवम् ॥  
उपास्योयं सदा विप्राः उपायोस्मि हरेः स्मृतौ ।

इति हरिवंशे कैलासयात्राप्रकरणे मुनीन्प्रति रुद्रोक्तौ -

> मुक्तिप्रदाता सर्वेषां विष्णुरेव न संशयः ।

इति (हरि कै. या. प्र. १२४ अ.) कृष्णं प्रति शिवभक्तघण्टाकर्णेन शिववचनस्यानूक्तौ च विष्णोरेव मोक्षप्रदत्वं स्पष्टम् ।

### रुद्रस्य मुक्तिहेतुज्ञानदत्व-मात्रम्

अत एव परव्याख्यातृभिरादृतायां रामतापनीयोपनिषदि - 

> श्रीरामस्य मनुं काश्यां जजाप वृषभध्वजः ।  
मन्वन्तरसहस्रैस्तु जपहोमार्चनादिभिः ॥  
ततः प्रसन्नो भगवाञ्छ्रीरामः प्राह शङ्करम् ।  
वृणीष्व यदभीष्टं तद्दास्यामि परमेश्वर ॥ इति ॥ 

ततः सत्यानन्दचिदात्मानं श्रीराममीश्वरः पप्रच्छ -

> मणिकर्ण्यां वा मत्क्षेत्रे गङ्गायां वा तटे पुनः ।  
म्रियते देहि तज्जन्तोर्मुक्तिं नातो वरान्तरम् ॥ इति ॥

अथ होवाच श्रीरामः -

> क्षेत्रेऽत्र तव देवेश यत्र कुत्राऽपि वा मृताः ।  
क्रिमिकीटादयोऽप्याशु मुक्ताः सन्तु न चान्यथा ॥  
अविमुक्ते तव क्षेत्रे सर्वेषां मुक्तिसिद्धये ।  
अहं संनिहितस्तत्र पाषाणप्रतिमादिषु ॥  
क्षेत्रेऽस्मिन्योऽर्चयेद्भक्त्या मन्त्रेणानेन मां शिव ।  
ब्रह्महत्यादिपापेभ्यो मोक्षयिष्यामि मा शुचः ॥  
त्वचो वा ब्रह्मणो वाऽपि ये लभन्ते षडक्षरम् ।  
जीवन्तो मन्त्रसिद्धास्स्युर्मुक्ता मां प्राप्नुवन्ति ते ॥  
मुमुक्षोर्दक्षिणे कर्णे यस्य कस्यापि वा स्वयम् ।  
उपदेक्ष्यसि तन्मन्त्रं स मुक्तो भविता शिव ॥

इत्युक्तिस्सङ्गच्छते । एतेन 'रुद्रस्तारकं ब्रह्म व्याचष्टे येनासावमृती भूत्वा मोक्षीभवति' (जा-उ- १) इत्यत्र रामतारकं विवक्षितं तेन तत्रैवोत्तरत्र 'किं जप्येनामृतत्वं शतरुद्रीयेणेत्येतानि वा अमृतस्य नामधेयानि' इत्येतदपि परं परयेतिसिद्धम् 'यश्शतरुद्रीयमधीते अनेन ज्ञानमाप्नोति तस्मादेवं विदित्वैनं कैवल्यं फलमश्नुते' (कै-उ) इत्यत्रापि वेदवेद्यपुरुषशब्दवाच्यवासुदेवज्ञानद्वारकमेव कैवल्यं विवक्षितमिति बोध्यम् ॥
</details>

### विष्णुभिन्नदेवानां प्रतिबुद्धासेव्यत्वं परिमित-फल-दातृत्वं च

> ब्रह्माणं शितिकण्ठं च याश्चा1न्यादेवताः स्मृताः ।  
2 'प्रतिबुद्धा न'3 सेवन्ते यस्मात्परिमितं फलम् ॥ ३६ ॥ 

<details><summary>दीधितिः</summary>

> 1 सब्रह्मकाः सरुद्राश्च सेन्द्रा देवास्सहर्षिभिः ।

इति पूर्ववचनानुसाराद्विष्णोरपि व्यतिरिक्ता इन्द्रादिदेवता एव अन्या देवताः ।

2 अयमेवपाठः प्राचीनलिखितकोशेषु तदनुसारि (वा-रा-शा) मुद्रितकोशे च दृश्यते शिवतत्त्वविवेकेऽप्ययमेव पाठ आदृतः

> कामैस्तैस्तैर्हृतज्ञानाः प्रपद्यन्तेऽन्यदेवताः । (गी. ७-२०)  
अन्तवत्तु फलं तेषां तद्भवत्यल्पमेधसाम् ॥ (गी. ७-२३)  
येऽप्यन्यदेवता भक्ताः यजन्ते श्रद्धयाऽन्विताः । (गी. ९-२३)  
न तु मामभिजानन्ति तत्त्वेनातश्च्यवन्ति ते ॥ (गी. ९-२४)

इत्यादिगीतैकार्थ्यादयमेव पाठो युक्तः । न तु

> प्रबुद्धचर्यास्सेवन्तो मामैवैष्यन्ति यत्फलम् ॥

इत्याधुनिकमुद्रितकोशपाठः । नारायणस्यैव सर्वदेवेभ्यः परत्वं ह्यस्मिन्प्रकरणे प्रतिपाद्यते । परदेवताभक्तानामेव परफलप्राप्तिः न अवरदेवताभक्तानाम् इत्यर्थ एवात्र प्रतिपिपादयिषितः । अतः 'प्रतिबुद्दा[[द्धा??]] न सेवन्त' इत्यादिपाठ एव युक्तः ॥

3 एतेन उपक्रमे 'भक्ता' इत्यत्र भज सेवायामिति धातुरेव विवक्षित इति बोधितम् । तेन च भगवदेकान्तभक्ताः देवतान्तरभक्ता न भवन्तीति पर्यवसायितम् । प्रतिबुद्धशब्दार्थस्तु पूर्ववत् ॥
</details>

> भक्तम्प्रति विशेषस्ते एष पार्थानुकीर्तितः ।  
4 त्वं चैवाहं च कौन्तेय नरनारायणौ स्मृतौ ॥ ३७ ॥ 

<details><summary>दीधितिः</summary>

4 अत्रार्जुनस्य गौणप्रादुर्भावतैव जीवत्वात् एतेन रुद्रस्यापि गौणप्रादुर्भावत्वमेव । बुद्धपरशुरामादिवदिति व्याख्यातम् ॥
</details>

> भारावतरणार्थं तु प्रविष्टौ मानुषीं तनुम् ।  
जानाम्यध्यात्मयोगांश्च योऽहं यस्माच्च भारत ॥ ३८ ॥

### कृष्णहयशिरसोर् ऐक्यम्

इत्यनेन ब्रह्मरुद्रयोर्मोक्षव्यतिरिक्तफलदानसामर्थ्यस्य दानेऽपि स्वमात्रभक्तानां मोक्षव्यतिरिक्तफलकामानां स्वेनैव तल्लाभः स्वमात्रभक्तानामितरभक्तापेक्षया श्रैष्ठ्यं तत्रापि प्रतिबुद्धानां निराशीःकर्मकारिणां स्वस्यैव प्राप्यत्वं प्रापकत्वं मोक्षस्य नित्यत्वम् । तदितरफलस्यानित्यत्वं स्वेतरदेवतानां परिमितफलदातृत्वेन प्रतिबुद्धासेव्यत्वम् इति भगवद्भक्तस्य विशेषः । स्वस्य सर्वलोकात्मत्वस्य पूर्वोक्तस्य स्थापनाय नारायणावतारत्वम्, अर्जुनस्य नरावतारत्वं चाभिधाय नारायणादिनाम्नां निर्वचनम् ॥

दशमे विश्वरूपवृत्तान्ते — 'इन्द्रो दधीचोस्थभिः' 1'अथाब्रवीद्वृत्रमिन्द्रो हनिष्यन् सखे विष्णो वितरं विक्रमस्व' इत्यादिश्रुत्यर्थनिष्कर्षणम् ॥

<details><summary>दीधितिः</summary>

1 एतत्तत्वं हयशिरोवतारश्लोकविवरणावसरे व्यक्तीभविष्यति ॥ 
</details>

एकादशे, केषाञ्चिन्नाम्नां निर्वचनानन्तरं ( ३२-३५) श्लो. भगवतस्सर्ववेदप्रवर्तकत्वम् 

> यत्तद्धयशिरः पार्थ समुदेति 2वरप्रदम् ।  
सोऽहमेवोत्तरे भागे क्रमाक्षरविभागवित् ॥ ३६ ॥

इत्यनेन हयशिरसः क्रमाक्षरविभागवित्त्वं वरप्रदत्वं कृष्णैक्यं च ।

<details><summary>दीधितिः</summary>

2 अहं हयशिरा भूत्वा समुद्रे पश्चिमोत्तरे ।  
पिबामि सुहुतं हव्यं कव्यं च श्रद्धायाऽन्वितम् ॥ ना. ६.६० 

इति पूर्वोक्तार्थः वरप्रदशब्देन विशदीकृतः ॥
</details>

### दक्षयज्ञे रुद्र-नारायणयोर् युद्धम्
मुञ्जकेशनामनिर्वचनप्रसङ्गे दक्षयज्ञे रुद्रनारायणयोर्युद्धम् -

> अहं प्रसादजस्तस्य कुतश्चित्कारणान्तरे ।  
त्वं चैव क्रोधजस्तात पूर्वसर्गे सनातनः ॥ ६२ ॥

### रुद्रेण नारायणस्य प्रसादनं ततस्तस्य रुद्रप्रीतिः उभयोश्छिद्रविरहश्च 

> मया च सार्धं 1 वरदं विबुधैश्च महर्षिभिः ।  
प्रसादयाशु लोकानां शान्तिर्भवतु मा चिरम् ॥ ६३ ॥  
ब्रह्मणा त्वेवमुक्तस्तु रुद्रः क्रोधाग्निमुत्सृजन् ।  
प्रसादयामास ततो देवं नारायणं प्रभुम् ॥  
शरणं च जगामाद्यं वरेण्यं1 वरदं2 हरिम् ॥ ६४ ॥

<details><summary>दीधितिः</summary>

1 अत्र वरदपदद्वयेन भगवतः प्रसादकोधजयोरुभयोः तस्यैव वरप्रदत्वस्योक्त्या ब्रह्मरुद्राभ्यां परत्वं स्फुटम् ॥

2 इलोपहूतं गेहेषु हरे भागं ऋतुष्वहम् ।  
वर्णो मे हरितश्रेष्ठः तस्माद्धरिरहं स्मृतः ॥

इति अत्रैव (११-३) निर्वचनाद्यनुसारेण ब्रह्मरुद्रादिसर्वदेवकृतयज्ञभागहर्तारम् इति हरिमित्यस्यार्थः ॥
</details>

> ततोऽथ वरदो देवो जितक्रोधो जितेन्द्रियः ।  
प्रीतिमानभवत्तत्र रुद्रेण सह सङ्गतः ॥ ६५ ॥  
ऋषिभिर्ब्रह्मणा चैव विबुधैश्च सुपूजितः ॥  
उवाच देवमीशानमीशः 3स जगतो हरिः ॥ ६६ ॥ 

<details><summary>दीधितिः</summary>

3 'ईशस्स जगत' इत्यत्र जगत इति पदेन ईशानपदार्थस्य रुद्रस्य जगदीशत्वं नास्तीति सूचितम् ॥
</details>

> य4स्त्वां वेत्ति स मां वेत्ति यस्त्वामनु स मामनु ।  
नावयो5रन्तरं किश्चिन्मा तेऽभूद्बुद्धिरन्यथा ॥ ६७ ॥

<details><summary>दीधितिः</summary>

4 मत्क्रोधजं मदनुग्रहाधीनवरलाभवन्तं त्वां वेत्ति इत्यर्थः पूर्वं 'त्वं चैव क्रोधज' इत्यत्र रुद्रस्य क्रोधजत्वस्य 'वरद'मित्यनेन भगवदनुग्रहाधीनवरलाभवत्वस्य च बोधनात् ॥

5 अन्तरं छिद्रं, छिद्रं, दूषणमिति मेदिनीछिद्राण्यस्य तु वाञ्चन्ति यज्ञघ्नाः ब्रह्मराक्षसाः । प्रहरेदन्तरे रिपुम् ॥ इति शब्दकल्पद्रुमे, इत्थं च पितापुत्रयोः स्वामिभक्तयोः नारायणरुद्रयोः छिद्रं न सम्भवतीति भावः । एवञ्च -

> प्रीतिमानभवत्तत्र रुद्रेण सह सङ्गतः ।

इति पूर्वश्लोकार्थः पोषितो भवति ।
</details>

### ब्रह्म-रुद्र-दत्त-हव्य-कव्यानां भागवत-प्रिय-भगवच्-चरण-सविध-वर्तित्वम्

इत्यनेन ब्रह्मरुद्रयोः भगवत्प्रसादक्रोधजत्वं रुद्रेण शरणवरणेन भगवतः प्रसादनं ततो भगवता रुद्रे प्रीतिकरणं नारायणजन्यत्वेन रुद्रस्य ज्ञाने भगवतोऽपि ज्ञानं पितापुत्रयोस्साक्षात्स्वामिभक्तयोः नारायणरुद्रयोः किञ्चिदन्तरं नास्तीति प्रतिपाद्य अर्जुनं प्रति भगवता स्वक्रोधजस्य रुद्रस्य नन्तव्यत्वस्य कथनं प्रतिवचनसमापनं च ॥

द्वादशे श्वेतद्वीपाद्बदरिकाश्रमं गतेन नारदेन - 

> तत्र ये पुरुषाः श्वेताः पञ्चेन्द्रियविवर्जिताः ।  
प्रतिबुद्धाश्च ते सर्वे भक्ताश्च पुरुषोत्तमम् ॥ ५३ ॥  
तेऽर्चयन्ति सदा देवं तैः सार्धं रमते च सः ।  
प्रियभक्तो हि भगवान्परमात्मा द्विजप्रियः ॥ ५४ ॥  
रमते सोऽर्च्यमानो हि सदा भागवतप्रियः ॥ ५५ ॥  
साङ्गानावर्तयन्वेदांस्तपस्तेपे सुदुश्चरम् ।  
यद्ब्रह्मा ऋषयश्चैव स्वयं पशुपति1श्च यत् ॥ ६२ ॥ 

<details><summary>दीधितिः</summary>

1 'स ब्रह्मकाः स रुद्राश्च' इति पूर्वत्रैव रुद्रस्यापि विष्णुभक्तत्वविष्णुप्रियतरत्वप्रतिपादनेन 'प्रीतिमानभवत्तत्र' इति पूर्वोक्तार्थः अत्राऽपि परिपोषितो भवति ॥
</details>

> हव्यं कव्यं च सततं विधियुक्तं प्रयुञ्जते ।  
कृत्स्नं तु तस्य देवस्य चरणावुपतिष्ठतः ॥ ६३ ॥

### एकान्तिदत्तानां भगवता शिरसा प्रतिग्रहः 

> 1 याः क्रियाः सम्प्रयुक्तास्स्युरेकान्तगतबुद्धिभिः ।  
ताः सर्वाः शिरसा देवः प्रतिगृह्णाति वै स्वयम् ॥ ६४ ॥

<details><summary>दीधितिः</summary>

1 ब्रह्मरुद्राद्यपेक्षया अनन्यप्रयोजनभगवद्भक्तानां विशेषं दर्शयति । 'याः क्रिया' इत्यादिना । एतेन 'ब्रह्माणं शितिकण्ठञ्च प्रतिबुद्धा न सेवन्ते' इति पूर्वाक्तार्थो दृढीकृतः ॥
</details>

> न तस्यान्यः प्रियतरः प्रतिबुद्धैर्महात्मभिः ।  
विद्यते त्रिषु लोकेषु ततोऽस्म्यैकान्तिकं गतः ॥ ६५ ॥

इत्यादिना एकान्तिषु प्रतिबुद्धेषु ब्रह्मारुद्राद्यपेक्षया भगवतोऽधिकप्रीतिः । 

### पञ्चरात्रोक्तक्रममुक्तिः
त्रयोदशे नरनारायणाभ्यामुक्तार्थमनूद्य

> ये तु दग्धेन्धनालोके पुण्यपापविवर्जिताः ।  
तेषां वै क्षेममध्वानं गच्छतां द्विजसत्तम ॥ १३ ॥  
सर्वलोक तमोहन्ता आदित्यो द्वारमुच्यते ।  
ज्वालामाली महातेजा येनेदं धार्यते जगत् ॥ १४ ॥  
आदित्यदग्धसर्वाङ्गा अदृश्याः केनचित्क्वचित् ।  
परमाण्वात्मभूताश्च तं देवं प्रविशन्त्युत ॥ १५ ॥  
तस्मादपि च निर्मुक्ता अनिरुद्धतनौ स्थिताः ।  
मनोभूतास्ततो भूयः प्रद्युम्नं प्रविशन्त्युत ॥ १६ ॥  प्रद्युम्नाच्चापि निर्मुक्ता जीवं सङ्कर्षणं ततः ।  
विशन्ति2 विप्रप्रवराः 3साङ्ख्यायोगाश्च तैः सह ॥ १७ ॥

<details><summary>दीधितिः</summary>

2 अत्र 'विप्रप्रवरा' इति उत्तरत्र 'द्विजश्रेष्ठा' इति पदद्वयेन पञ्चरात्रे तत्प्रतिपाद्यधर्मे च पतितकुण्डगोलकादीनामेव अधिकारः (तं.अ.नि.) इति गुरुद्रोहिदीक्षितोक्तिरपाकृता ॥

3 एतेन पञ्चरात्रसाङ्ख्ययोगानाम् एैकरस्यमाविष्कृतम् । एतच्चोत्तरत्र 'एवमेकं साङ्ख्ययोगं पञ्चरात्रं च कथ्यते', (ना. आ. १७-८१) इत्यत्र व्यक्तीभविष्यति ॥
</details>


> ततस्त्रैगुण्यहीनास्ते परमात्मानमञ्जसा ।  
प्रविशन्ति द्विजश्रेष्ठाः क्षेत्रज्ञं निर्गुणात्मकम् ।  
सर्वावासं वासुदेवं क्षेत्रज्ञं विद्धि तत्त्वतः ॥ १८ ॥  
समाहितमनस्काश्च नियताः संयतेन्द्रियाः ।  
एकान्तभावोपगता वासुदेवं विशन्ति ते ॥ १९ ॥ 

इत्यादिना1 पञ्चरात्रोक्तक्रममुक्तिप्रकारवर्णनम् । 

<details><summary>दीधितिः</summary>

1 जयत्सेनसंहितादौ (र-सा) गतिचिन्तनाधिकारे ।
</details>

### विष्णोस् सर्व-कर्म-समाराध्यता
चतुर्दशे वराहरूपधारिणा भगवता भूम्युद्धरणकाले स्वदंष्ट्राविलग्नानां त्रयाणां मृत्पिण्डानां धूननं भूमौ कुशानास्तीर्य आत्मानमुद्दिश्य तेषामेव स्थापनादिकम् । तेन लोके मर्यादा प्रतिष्ठापनम् । ततः -

> ये यजन्ति पितॄन्देवान्गुरूंश्चैवातिथींस्तथा ।  
गाश्चैव द्विजमुख्यांश्च पितरं मातरं तथा ॥ २५ ॥  
कर्मणा मनसा वाचा विष्णुमेव यजन्ति ते ।  
अन्तर्गतः स भगवा2न्सर्वसत्वशरीरगः ॥ २६ ॥

<details><summary>दीधितिः</summary>

2 एतेन वेदमन्त्रघटकतत्तद्देवताबोधकशब्दानां तत्तद्देवतान्तर्यामिपरत्वं स्फोरितम् ।
</details>

> समः सर्वेषु भूतेषु ईश्वरः सुखदुःखयोः ।  
महान्महात्मा सर्वात्मा नारायण इति 3 श्रुतिः ॥ २७ ॥

<details><summary>दीधितिः</summary>

3 

> यच्च किञ्चिज्जगत्यस्मिन्दृश्यते श्रूयतेऽपि वा ।  
अन्तर्बहिश्च तत्सर्वं व्याप्य नारायणस्स्थितः ॥  
अन्तः प्रविष्टश्शास्ता जनानां सर्वात्मा ।  
सर्वे वेदा यत्रैकं भवन्ति 

इत्यादिकाश्श्रुतयः ॥
</details>

#### विष्णुद्वेषे पितॄणां नरके पतनम् 

इत्यादिना सर्वान्तर्यामिणो विष्णोस्सर्वकर्मसमाराध्यत्वम् । पञ्चदशे -

> 1 नैव तस्या परो लोको नायं पार्थिवसत्तम ।  
कर्मणा मनसा वाचा योद्विष्याद्विष्णुमव्ययम् ॥ ५ ॥

<details><summary>दीधितिः</summary>

**गीतायास् सात्त्वत-धर्म-संग्रहता** 

> 1 मामात्मपरदेहेषु प्रद्विषन्तोऽभ्यसूयकाः । (गी. १६-१८)  
तानहं द्विषतः क्रूरान्संसारेषु नराधमान् ।  
क्षिपाम्यजस्रमशुभानासुरीष्वेव योनिषु ॥ (गी. १६-१९)

इति गीतोक्तार्थं प्रकटीकरोति 'नैव तस्ये'त्यादिना पूर्वं 'सर्वसत्वशरीरगः' इत्यनेन गीतायां 'मामात्मपरदेहेषु' इत्यस्यार्थ उक्तः तेन च 'यजन्ते नाम यज्ञैस्ते दम्भेनाऽविधिपूर्वकम्' इति तत्पूर्वगीतावाक्ये 'अविधिपूर्वकम्' इत्यत्र 'ये त्वन्यदेवता भक्ताः' 'यजन्त्यविधिपूर्वकम्' इति गीतानवमोक्तार्थोऽपि विवक्षित इति व्यञ्जितम् ॥
</details>

> मज्जन्ति पितरस्तस्य नरके शाश्वतीः समाः ।  
यो द्विष्याद्विबुधश्रेष्ठं देवं नारायणं हरिम् ॥ ६ ॥  
कथं नाम भवेद्द्वेष्य आत्मा लोकस्य कस्यचित् ।  
आत्मा हि पुरुषव्याघ्र ज्ञेयो विष्णुरिति श्रुतिः ॥ ७ ॥

इत्यादिना सर्वान्तर्यामिविष्णुद्वेषे पितॄणां नरके पतनं

> नारदेन तु सम्प्राप्तः सरहस्यः ससंग्रहः ।  
एष धर्मो जगन्नाथात्साक्षान्नारायणान्नृप ॥ ९ ॥  
एवमेष महान्धर्मः स ते पूर्वं नृपोत्तम ।  
कथितो हरिगीतासु समासविधिकल्पितः ॥ १० ॥

इत्यादिना भगवद्गीतायाः (वासुदेवमात्रप्रतिपादिकायाः)पाञ्चरात्रिकधर्मसङ्ग्रहरूपत्वं चेत्येतत्सर्वं न्यरूपयत् ॥

### सात्त्वतधर्मः
#### सात्त्वतधर्मस्य ऋग्वेदमूलकत्वं ब्रह्मणो जन्मसप्तके आविर्भावतिरोभावौ च 

सप्तदशे हयशिर उपाख्यानानन्तराध्याये -

> अहोकान्तिनस्सर्वान्प्रीणाति भगवान्हरिः ।  
विधिप्रयुक्ताम्पूजां च गृह्णातिशिरसा स्वयम् ॥  
केनैष धर्मः कथितो देवेन ऋषिणापि वा ।  
एकान्तिनां च का चर्या कदा चोत्पादिता विभो ॥

इति (ज) प्रश्नस्य प्रतिवचने -

> समुपोढेष्वनीकेषु कुरुपाण्डवयोर्मृथे ।  
अर्जुने विमनस्के च गीता भगवता स्वयम् ॥  
गहनो ह्येष धर्मो वै दुर्विज्ञेयोऽकृतात्मभिः ।  
संमितः सामवेदेन पुरैवादियुगे कृतः ।  
धार्यते स्वयमीशेन राजन्नारायणेन ह ॥

इत्यनेन पुरातनस्य एकान्तिधर्मस्य गीतोक्तत्वं ब्रह्मणो मानसचाक्षुषवाचिकजन्मसु अस्य धर्मस्याविर्भावतिरोभावौ

> ऋग्वेदपाठपठितं व्रतमेतत्तु दुश्चरम् ।

इत्यनेन ऋग्वेदपठितत्वं ब्रह्मणश्श्रावणजन्मन्यपि तथैवाविर्भावतिरोभावौ

> ततो हि सात्त्वतो धर्मो व्याप्य लोकानवस्थितः ।

इत्यनेन गीतोक्तिकान्तिधर्माभिन्नस्य सात्वतधर्मस्य कृतयुगे व्याप्तिं त्रेतायुगे ब्रह्मणो ना(सिक्य)सत्यजन्मनि अण्डजजन्मनि च आविर्भावतिरोभावौ

> यदिदं सप्तमं जन्म पद्मजं ब्रह्मणो नृप ।  
तत्रैष धर्मः कथितः स्वयं नारायणेन ह ॥ ४८ ॥

#### तस्य कृत-त्रेता-युग-व्याप्तिः गीतोक्तदिशा परम्पराप्राप्तिश्च

> पितामहाय शुद्धाय युगाादौ लोकधारिणे ।  
पितामहश्च दक्षाय धर्ममेतं पुरा ददौ ॥ ४९ ॥  
ततो ज्येष्ठे तु दौहित्रे प्रादाद्दक्षो नृपोत्तम ।  
आदित्ये सवितुर्ज्येष्ठे विवस्वान् जगृहे ततः ॥ ५० ॥  
त्रेतायुगादौ च ततो विवस्वान्मनवे ददौ ।  
मनुश्च लोकभूत्यर्थं सुतायेक्ष्वाकवे ददौ ॥ ५१ ॥  
इक्ष्वाकुणा च कथितो व्याप्य लोकानवस्थितः ।

इत्यादिना 'इमं विवस्वते योग'मिति गीतोक्तदिशा सात्त्वतधर्मस्य परम्पराप्राप्तत्वं त्रेतायुगेऽपि व्याप्तिम् ॥

> कथितो हरिगीतासु समासविधिकल्पितः ॥ ५३ ॥  
नारदेन तु सम्प्राप्तः सरहस्यस्ससंग्रहः ।  
एष धर्मो जगन्नाथात्साक्षान्न[[न्ना??]]रायणान्नृप ॥ ५ ॥  
एवमेष महान्धर्म आद्यो राजन्सनातनः ।  
दुर्विज्ञेयो दुष्करश्च सात्त्वतैर्धार्यते सदा ॥ ५५ ॥  
धर्मज्ञानेन चैतेन सुप्रयुक्तेन कर्मणा ।  
1 अहिंसाधर्मयुक्तेन प्रीयते हरिरीश्वरः ॥ ५६ ॥

<details><summary>दीधितिः</summary>

1 अहिंसेति कृतयुगाभिप्रायम् । वस्तुतस्तु 'यज्ञानां जपयज्ञोऽस्मीति' गीतैकार्थ्याज्जपयज्ञ एवात्र विवक्षितः । अत्रैव (ना. ७ अ) धर्मराजादीनामेतदाख्यानश्रवणानन्तरं 'नित्यं जप्यपराभूत्वा' इति जपयज्ञनिष्ठत्वोक्तेः । त्रेतायुगे -

> प्रोक्षिता यत्र पशवो वधं प्राप्स्यन्ति वै मखे । (ना. ८-८२).

इति प्रत्यक्षपशुवधस्य, अत्रैतद्धर्मस्य व्याप्तेश्चाभिधानेन पशुहिंसानिषेधविवक्षायाः वक्तुमशक्यत्वाच्च । अत्र 

> इतरेषु यज्ञेषु हिंसादिप्रसङ्गोऽधिकारिविशेषादिना विषयव्यवस्थापनम् इत्यादिमहान्क्लेशः । जपयज्ञे तु तत्प्रसङ्गाभावात् अव्याक्षेपेणार्थप्रतीत्या सहजयोगद्वारा सहसासमाधौ निवेशनाच्च यज्ञान्तरेभ्यो जपयज्ञः प्रशस्ततमः । 

इत्यादितात्पर्यचन्द्रिकासूक्तिरनुसन्धेया ॥
</details>

#### एक-द्वि-त्रि-चतुर्-व्यूह-विभागेन सात्त्वतैस् तस्यानुष्ठानम्

> 1 एकव्यूहविभागो वा क्वचिद्द्विव्यूहसंज्ञितः ।  
त्रिव्यूहश्चापि संख्यातश्चतुर्व्यूहश्च दृश्यते ॥ ५७ ॥

<details><summary>दीधितिः</summary>

1 वासुदेव एको व्यूहः, वासुदेव नारायणौ द्वौ व्यूहौ, सत्याच्युतपुरुषाः त्रयो व्यूहाः इति पाद्मसंहितायां क्रियापादे (१८ अध्याये ५६, ५७ श्लो). सङ्कर्षणप्रद्युम्नानिरुद्धास्त्रय एव व्यूहा इति अहिर्बुध्न्यसंहितादौ च व्यक्तम् । एकः परवासुदेवः वासुदेवसङ्कर्षणप्रद्युम्नानिरुद्धाः चत्वारो व्यूहा इति लक्ष्मीतन्त्रादौ स्फुटम् । तदनेन गीतायास्सङ्ग्रहत्वमुपपादितं भवति ॥
</details>

> हरिरेव हि क्षेत्रज्ञो निर्ममो निष्कलस्तथा ॥ ५८ ॥  
यद्येकान्तिभिराकीर्णं जगत्स्यात्कुरुनन्दन ॥ ६२ ॥  
अहिंसकैरात्मविद्भिः सर्वभूतहिते रतैः ।  
भवेत्कृतयुगप्राप्तिराशीःकर्मविवर्जिता ॥ ६३ ॥  
एवं स भगवान्व्यासो गुरुर्ममविशांपते ।  
कथयामास धर्मज्ञो धर्मराजे द्विजोत्तमः ॥ ६४ ॥  
ऋषीणां सन्निधौ राजञ्शृण्वतोः कृष्णभीष्मयोः ॥ ६५ ॥

इत्यनेन गीतायां सङ्ग्रहेणोक्तस्य पञ्चरात्रे विस्तृतस्य चातुरात्म्यवासुदेवाराधनधर्मस्य सात्वतैर्धार्यत्वम् । त्रेतादौ पर्वक्रमेण अनुष्ठातृविरलत्वं च

> एवं प्रविरलं धर्मं प्रतिबुद्धैर्निषेवितम् ।

### जन्म-काले दृष्टिः 
#### मधुसूदनदृष्टस्यैव सात्त्विकता तेनैवोक्तधर्मस्याचरणम्

> न कुर्वन्ति कथं विप्रा आद्यं (अन्ये)1 नानाव्रते स्थिताः ॥ ६७ ॥ 

<details><summary>दीधितिः</summary>

1 नानेति – मोक्षव्यतिरिक्तनानाफलार्थं नानादेवतोद्देशेनानुष्ठीयमानत्वं नानात्वम् ॥
</details>

इति (ज) प्रश्नस्य (वै) प्रतिवचने -

> तिस्रः प्रकृतयो राजन्देहबन्धेषु निर्मिताः ।  
सात्त्विकी राजसी चैव तामसी चेति भारत ॥ ६८ ॥  
देहबन्धेषु पुरुषः श्रेष्ठः कुरुकुलोद्वह ।  
सात्त्विकः पुरुषव्याघ्र भवेन्मोक्षाय निश्चितः ॥ ६९ ॥  
एकान्तभक्तस्सततं नारायणपरायणः ॥ ७१ ॥  
मनीषिणो हि ये केचिद्यतयो मोक्ष(धर्मिणः)काङ्क्षिणः ।  
तेषां विच्छिन्नतृष्णानां योगक्षेमवहो हरिः ॥ ७२ ॥  
जायमानं हि पुरुषं यं पश्ये2न्मधुसूदनः ।  
सात्त्विकस्सतुविज्ञेयस्स वै मोक्षार्थचिन्तकः ॥ ७३ ॥

<details><summary>दीधितिः</summary>

2 अनन्तरपूर्वाध्याये हयशिरसः मधुसंहर्तृत्वोक्तेरत्र हयशिरा एव मधुसूदनशब्दार्थः ॥
</details>

> साङ्ख्ययोगेन 3तुल्यो हि धर्म एकान्तिसेवितः ।  
नारायणात्मके4 मोक्षे 5 ततो यान्ति पराङ्गतिम् ॥ ७४ ॥

<details><summary>दीधितिः</summary>

3 एकान्तिधर्मस्य सांख्ययोगतुल्यत्वकथनेन न पञ्चरात्रस्य वेदाविरोधः किन्तु सांख्ययोगयोरेवेति भ्रमो निरस्तः ॥

4 'आनन्दो ब्रह्म' इत्यादिश्रुत्या 'मुक्तिः कैवल्यनिर्वाणे'ति कोशोक्तनिर्वाणरूपमोक्षत्वं नारायणस्येति बोध्यम् ॥

5 ततः एकान्तिधर्मात् नारायणादिति वा । द्वितीये फलस्योपायत्वप्रतिपादनेन उपायफलयोरैक्यमुक्तं भवति ॥
</details>

#### ब्रह्म-रुद्र-दृष्टयोः राजस-तामसते, त्रिवर्गपरता उक्तधर्मस्यासंस्पर्शश्च

> नारायणेन दृष्टस्तु प्रतिबुद्धो भवेत्पुमान् ।  
एवमात्मेच्छया राजन्प्रतिबुद्धो न जायते ॥ ७५ ॥  
राजसी तामसी चैव व्यामिश्रे प्रकृती (जिनितृ) स्मृते ।  
तदात्मकं हि पुरुषं जायमानं विशांपते ।  
प्रवृत्तिलक्षणैर्युक्तं नावेक्षति हरिः स्वयम् ॥ ७६ ॥  
पश्यत्येनं जायमानं ब्रह्मा 1 रुद्रोऽथ वा पुनः ।  
रजसा तमसा चैव मानसं समभिद्रुतम् ॥ ७७ ॥ 

<details><summary>दीधितिः</summary>

1 'ब्रह्मा रुद्रोऽथ वा पुनः' इति पाठ एव प्राचीनलिखितकोशेषु तदनुसारि (वा. रा. शा.) मुद्रितकोशे च दृश्यते । आचार्यपादसम्मतः, युक्तश्च न तु 'ब्रह्मा लोकपितामहः' इति कल्पितः पाठोयुक्तः । सात्त्विकराजसतामसाधिकारित्रयनिरूपणपरेऽस्मिन्प्रकरणे जननकाले सत्त्वाधिष्ठातृविष्णुकटाक्षेण सात्त्विकत्वोक्तिवत् रजस्तमोऽधिष्ठातृब्रह्मरुद्रकटाक्षाभ्यां राजसत्वतामसत्वयोरभिधानस्यावश्यकत्वात् । ब्रह्मकटाक्षेण तामसत्वस्योपपादनासंभवात् । 'यो ह खलु वावास्य तामसोंऽशोऽसौ सब्रह्मचारिणो योऽयं रुद्रोऽथ यो ह खलु वावास्य राजसोंऽशोऽसौ सब्रह्मचारिणो योऽयं ब्रह्माऽथ यो ह खलु वावास्य सात्त्विकोंऽशोऽसौ सब्रह्मचारिणो योऽयं विष्णुः' (५-२) इति मैत्रायणीयश्रुतौ विष्णुब्रह्मरुद्राणां सत्त्वरजस्तमोधिष्ठातृत्वं स्फुटम् ॥
</details>

2एवमेकं साङ्ख्ययोगं वेदारण्यकमेव च ।  
परस्पराङ्गान्येतानि पञ्चरात्रञ्च कथ्यते ॥ ८१ ॥

<details><summary>दीधितिः</summary>

2 अस्यार्थः (२-२-८) श्रीभाष्ये स्पष्टः ॥
</details>

> एष एकान्तिनां धर्मो नारायण परात्मकः ॥ ८२ ॥  
एष ते कथितो धर्मः सात्वतो यदुबान्धव ॥ ८४ ॥

### साङ्ख्य-योगादि
#### सांख्य-योग-वेद-पञ्चरात्राणाम् एकरसतां तन्त्र-निर्णयार्थम् आशङ्का च

> इत्थं हि दुष्करो धर्म एष पार्थिवसत्तम ।  
यथैवत्वं तथैवान्ये न भजन्तीह मोहिताः ॥ ८७ ॥  
कृष्ण एव हि लोकानां भावनो मोहनस्तथा ।  
संहारकारकश्चैव कारणं च विशांपते ॥ ८८ ॥

इत्यनेन जननकाले मधुसूदनकटाक्षविषयस्य सात्त्विकस्य प्रतिबुद्धस्य एकान्तिधर्मापरनामसात्वतधर्मेऽधिकारः । ब्रह्मरुद्रदृष्टयोः राजसतामसयोस्तत्रानधिकारः । 1 पूर्वं मोक्षधर्मे नारायणपरत्वेन प्रतिपादितयोः साङ्ख्ययोगयोः वेदारण्यकानां च एकतत्त्वप्रतिपादनपरत्वेनैक्यम् । 

<details><summary>दीधितिः</summary>

1 (३०७ - ३०८, ३२३ - ३५७ अ).
</details>

पञ्चरात्रस्य तदुक्तार्थविशदीकरणरूपत्वम् अतस्सात्वतधर्मस्य साविकैः अनुष्ठेयत्वम् । मोहितैः तस्याननुष्ठानम् ॥
अष्टादशे 'एवमेकं साङ्ख्ययोगं पञ्चरात्रन्तु कथ्यते' इति श्लोकार्थनिर्णिनीषया जनमेजयेन कृतस्य

> साङ्ख्यं योगः पञ्चरात्रं वेदाः पाशुपतं तथा ।  
ज्ञानान्येतानि ब्रह्मर्षे लोकेषु प्रचरन्ति हि ॥  
किमेतान्ये कनिष्ठानि पृथङ्निष्ठानि वा मुने ॥

इति (ज) प्रश्नस्य (वै) प्रतिवचने - 

> साङ्ख्यं योगः पञ्चरात्रं वेदाः पाशुपतं तथा ।  
ज्ञानान्येतानि राजर्षे विद्धि2 नाना मतानि वै ॥

<details><summary>दीधितिः</summary>

2 "यानि पुनः साङ्ख्ययोगपाशुपतपञ्चरात्राणि तान्यपि धर्मशास्त्रभेदा एव परिशुद्धात्मचिन्तनरूपज्ञानयोगप्रदर्शनाधिकृतं शास्त्रं साङ्ख्यं समाधिपर्यन्तकर्मयोगनिष्ठं शास्त्रं योगः प्रतिबुद्धेतरविषयपशुपतिभजनप्रतिपादकं पाशुपतम् । प्रतिबुद्धविषयभगवदनन्यभजनोपदेशप्रवृत्तं तु शास्त्रं पञ्चरात्रम्, इति न्यायपरिशुद्धावाचार्यपादैरुक्तमिहानुसन्धेयम् । अत्र पृथङ्निष्ठानीत्यनुक्त्वा नानेत्युक्त्या वस्तुत एकनिष्ठानीत्यङ्गीकृतम् इति प्रतीयते ॥
</details>

#### सांख्यादीनां नारायण-निष्ठत्वं एतज्-ज्ञान-विरहिणां तामसत्वं च

इत्युपक्रम्य साङ्ख्यस्य वक्ता कपिलः योगस्य च हिरण्यगर्भः, अपान्तरतमानामवेदाचार्यः, ब्रह्मणस्सुतः उमापतिः पाशुपतस्य, पञ्चरात्रस्य कृत्स्नस्य वक्ता नारायणस्स्वयम्1 इत्यभिधाय

<details><summary>दीधितिः</summary>

1 स्वयमित्यनेन पुत्रचतुर्मुखपौत्ररुद्रकृतशास्त्रतो विशेषः ख्याप्यते । कृत्स्नस्येत्यनेन सर्वांशे प्रामाण्यं व्यज्यते ॥
</details>

> सर्वेषु च नृपश्रेष्ठ ज्ञानेष्वेतेषु दृश्यते ।  
यथागमं2 यथान्यायं निष्ठानारायणः प्रभुः ॥

<details><summary>दीधितिः</summary>

2 यथान्यायमिति । पुत्रपौत्राद्युत्कर्षस्य मूलपुरुषोत्कर्षपर्यवसानवत् ब्रह्मरुद्राद्युत्कर्षस्य तज्जनकनारायणोत्कर्षे पर्यवसानमिति भावः ॥
</details>

> न चैनमभिजानन्ति3 तमोभूता विशाम्पते ।  
तमेव शास्त्रकर्तारः4 प्रवदन्ति मनीषिणः ॥

<details><summary>दीधितिः</summary>

3 तमोभूता इति । साङ्ख्ययोगादीनां नारायणपर्यवसायित्वमजानानाम् 'पश्यत्येनम्' इति (१७) इत्युक्तदिशा तामसत्वमेव जननकाले मधुसूदनकटाक्षविरहेण न सात्त्विकत्वमिति भावः ॥

4 अत्र शास्त्रकर्तार इत्येव प्राचीनकोशेषु पाठो दृश्यते आचार्यसम्मतश्च । शास्त्रकर्तारमिति पाठे शास्त्रपदं पञ्चरात्रमात्रपरम् अनेन साङ्ख्ययोगसूत्रेषु नारायणस्याप्रतिपादनेऽपि सूत्रकृत्तात्पर्यविषयत्वमस्तीति बोधितम् । पूर्वं 'कपिलेन आसुरिं प्रति जीवात्परस्योपदेशादन्यत्र साङ्ख्ययोगयोर्नारायणपरत्वस्याभिधानाच्च प्रापकप्राप्यनारायणभजनमन्तरा न मुक्तिरिति भावः ॥
</details>

> निष्ठां नारायणमृषिं नान्योऽस्तीति च वादिनः ।  
निस्संशयेषु सर्वेषु नित्यं वसति वै हरिः ।

#### प्राचीनसांख्ययोगयोर् वेद-पञ्चरात्रैकरसता
[[प्राचीनसांख्ययोगयोर् वेद-पञ्चरात्रैकरसता न तु विज्ञानभिक्षुसूत्रादीनाम्]]

> 1 ससंशयान् हेतुबलान्नाध्यावसति माधवः ॥

<details><summary>दीधितिः</summary>

1 तमोभूताः इत्यादिपूर्वोक्तार्थं विशदयति ससंशयानित्यादिना ॥
</details>

> पञ्चरात्रविदो ये तु यथाक्रमपरा नृप ।  
एकान्तभावोपगतास्ते हरिं प्रविशन्ति वै ॥  
साङ्ख्यं च योगं च 2 सनातने द्वे  
वेदाश्च सर्वे निखिलेन राजन् ।  
सर्वैस्समस्तैः ऋषिभिर्निरुक्तो  
नारायणो3 विश्वमिदं पुराणम् ॥

<details><summary>दीधितिः</summary>

2 सनातनेत्यनेन प्राचीनसाङ्ख्ययोगसूत्रद्वयस्यैव वेदैककण्ठ्यम् । न तु नवीनषडध्यायात्मकसाङ्ख्यसूत्राणां साङ्ख्ययोगव्याख्यानानां चेति बोधितम् । एतेन विज्ञानभिक्षुभाष्यमूलसूत्राणि अन्यदर्शनसूत्राण्युदाहृत्य साङ्ख्यदर्शने कारिका एवोदाहरद्भिः प्राचीनैश्शङ्कराचार्यादिभिरनुदाहरणात्प्रामाणिकैरनादरणीयानीति सिद्धम् । अविवेकनिमित्तो वा पञ्चशिखः ६-६८, इति सूत्रे पञ्चशिखशब्देनापि तत्सूत्राणां कापिलत्वं नास्तीत्यवसीयते एतत्सूत्राणां प्राचीनभोजराजवृत्तिस्तु न सम्प्रतिपन्ना ॥

3 पञ्चरात्रवक्तुस्तत्प्रतिपाद्यस्य नारायणस्य सांख्यादिसर्वपर्यवसानभूमित्वं पूर्वमभिधायात्र पाशुपतशब्दं विहाय साङ्ख्ययोगवेदानां पञ्चरात्रप्रतिपाद्यतद्वक्तृनारायणपर्यवसानोपसंहारोक्त्या पाशुपतोक्ताचारादीनां त्रिवर्गनिष्ठैरेवोपादेयत्वं न मुमुक्षुभिरिति बोधितम् । सप्तदशे सात्त्विकादिभेदेनाधिकारित्रैविध्यमभिधायात्र साङ्ख्यादीनां नारायणपर्यवसानमजानतान्तमोभूतत्वोक्तेः 'एवमेकं साङ्ख्ययोगम्' 'साङ्ख्यं च योगं च' इति श्लोकद्वयेऽपि पाशुपतपदाप्रयोगा(८०)दुदाहृतवचने (ना. आ. १३-१७) साङ्ख्ययोगयोरेव पञ्चरात्रोक्तमुक्तिकथनान्नारायणपदाभ्यासाच्चेत्थमेवार्थः व्याससम्मत इति निर्धार्यते इत्याचार्यपादानामाशयः ॥
</details>

#### सांख्ययोगयोर् विभु-निर्गुण-बहु-पुरुषाभ्य्-उपगमेन वेदैकरस्यं न संभवतीतिशङ्का

इत्यनेन पञ्चरात्रवक्तुर्नारायणस्यैव वेदवेद्यस्य साङ्ख्यादिष्वपि पर्यवसानभूमित्वं सांख्ययोगप्राचीनसूत्रकर्तृतात्पर्यविषयत्वम् एवं ज्ञानविरहस्य तमोमूलकत्वम् अस्मिन्नंशे निस्संशयेषु हरेर्नित्यसान्निध्यम् अत्र चांशे सन्दिहानेषु हैतुकेषु माधवसङ्गविरहम् । 'एवमेकं पञ्चरात्रन्तु कथ्यते' इत्युक्तप्रकारेण पञ्श्चरात्रं जानताम् एकान्तिनां हरेः प्राप्यत्वं पञ्चरात्रवक्तुः तत्प्रतिपाद्यस्य च नारायणस्यैव सनातनसांख्ययोगवेदारण्यकतात्पर्यविषयकत्वम् ॥

एकोनविंशे सांख्ययोगव्याख्यातृभिर्विभुबहुपुरुषाङ्गीकारेण सगुणस्य सर्वान्तर्याम्युपादनभूतस्य एकस्य पुरुषस्यानङ्गीकारेण च जातस्य सांख्ययोगवेदानामैकरस्यांशे संशयस्य परिहारपूर्वकं 'नारायणो विश्वमिदं पुराणम्'1 इत्युपक्षिप्तस्य 'विश्वमेवेदं पुरुषः' 'पुरुष एवेदं सर्व'मित्यादिश्रुत्यर्थस्य निर्णिनीषया

<details><summary>दीधितिः</summary>

1 सगुणात्मवादस्य प्राचीनसाङ्ख्ययोगवक्तृसम्मतत्वे गुणवाचिशुक्लादिशब्दानामिव चेतनाचेतनवाचिशब्दानां परमात्मपर्यन्तत्वसम्भवेन अत्र सामानाधिकरण्यं निर्वहति । एवं परमपुरुषस्य जीवोपादानत्वस्य तत्सम्मतत्वे 'मृद्घट' इत्यादिवदपि सामानाधिकरण्यमुपपद्यते न त्वन्यथेति भावः । 'नराज्जातानि तत्त्वानि नाराणि, 'नाराणामयनं ख्यातः' इति नारायणशब्दनिर्वचनानुसारेण इत्थमेवाशय इत्युन्नीयते ॥
</details>

2 बहवः पुरुषा ब्रह्मन् उताहो एक एव तु ।

<details><summary>दीधितिः</summary>

2 'बहवः पुरुषा' इत्यत्र पुरुषशब्दः पुरि शेत इति व्युत्पत्त्या शरीरसंबन्धिनमाचष्टे । अविशेषात्सर्वशरीरसम्बन्धिपरः । सर्वशरीरसम्बन्धिनः बहव आत्मानः उत एक एव इति प्रथमप्रश्नार्थः ॥
</details>

#### कपिलाद्य्-अनन्तर-कालिकैस् तथाऽभ्युपगमेऽपि प्राच्यसूत्राणां वेदैकरस्यम्

> को ह्यत्र पुरुषः 1 श्रेष्ठः का वा 2 योनिरिहोच्यते ॥

<details><summary>दीधितिः</summary>

1 अत्र पुरुषेषु श्रैष्ठ्यं 'गुणाधिक'मिति प्रतिवचनानुसारेण गुणनिबन्धनं विवक्षितं विभुनिर्गुणात्मपक्षे अवच्छेदकभेदेन भेदव्यवहारोपपत्तौ पुरुषबहुत्वासम्भवेन पुरुषेषु श्रेष्ठो न घटत इति हृदयम् ॥

2 अत्रेत्यतः पृथक् इहेति प्रयोगाच्चिदचितौ विवक्षितौ योनिशब्दः 'योनिश्च हि गीयते' इति सूत्र (शं) भाष्योक्तदिशा परिणाम्युपादानं प्रतिपादयति विभुनिर्गुणात्मपक्षे चिदचिदुपादानत्वेनैकरूपेण चिदचितोः ब्रह्मणश्चाभेदश्रुतिनिर्वाहो न सम्भवतीति हृदयम् ॥
</details>

इति कृतस्य (ज) प्रश्नस्य (वै) प्रतिवचने -

> बहवः पुरुषा लोके सांख्ययोगविचारिणः3 (रिणाम् ) ।

<details><summary>दीधितिः</summary>

3 स्मृत्यधिकरणे 'सांख्ययोगविचारिणाम्' इति पाठः शङ्करभाष्ये दृश्यते । 'सांख्ययोगविचारिण' इति आचार्यपादसम्मतः पाठः । प्रथमपक्षे सर्वशरीरसम्बन्धिनः बहव इति साङ्ख्ययोगविचारिणाम्मतमित्यर्थः । द्वितीयपक्षे साङ्ख्ययोगविचारिणो बहवो जना इत्यर्थः । परमतभङ्गे कपिलहिरण्यगर्भयोः वेदविरुद्धांशे तात्पर्यं नास्ति 'साङ्ख्ययोगविचारिण' इत्युक्ताः प्रवर्तकाः वृथा निर्बन्धं कृतवन्त इति कपिलहिरण्यगर्भानन्तरकालिकप्रवर्तकग्रन्थाः उपेक्षणीया इति निर्विवादम्, इत्याचार्यपादैरुक्तम् । पूर्वम् 'तमेव शास्त्रकर्तारः प्रवदन्ती'ति वचनात् 'साङ्ख्यं च योगं च सनातने द्वे' इत्यत्र सनातनशब्दस्य अत्र 'सांख्ययोगविचारिण' इत्यत्र विचारिन्शब्दस्य च प्रयोगाच्च अयमेवार्थो व्याससम्मतः । शारीरके एतन्निरसनन्तु न कपिलहिरण्यगर्भहृदयमनुसृत्य किन्त्वापातप्रतीतिमात्रमवलम्ब्येति पञ्चरात्राधिकरणे व्यासार्यैरप्युक्तम् अत्र विचारिशब्देन योगभाष्यं न ब्रह्मसूत्रकर्तृव्यासप्रणीतमित्यपि सिध्यतीति बोध्यम् ॥
</details>

#### बहुपुरुषोपादानगुणाधिकैकपुरुषस्य व्याससम्मतत्वम्

> नैत(दि)इच्छन्ति पुरुषमेकं1 कुरुकुलोद्वह ॥

<details><summary>दीधितिः</summary>

1 सर्वशरीरसम्बन्धिनमेकं नेच्छन्ति अपि तु बहूनिच्छन्तीत्यर्थः ॥
</details>

> बहूनां2 पुरुषाणां हि यथैका योनिरुच्यते ।  
तथा तं पुरुषं विश्वमाख्यास्यामि गुणाधिकम् 3 ॥  

<details><summary>दीधितिः</summary>

2 अत्र प्रतिवचनेऽपि पुरुषशब्दः शरीरसम्बन्धिनम्प्रतिपादयति न देहमात्रम् । उत्तरत्र 'बहवः पुरुषा ब्रह्मंस्त्वया सृष्टा, इत्यत्र पुरुषोत्तमविलक्षणपुरुषसृष्टेः 'बहवः पुरुषाः पुत्र एवमेतत्' 'एवं बहुविधः प्रोक्तः पुरुषः, इत्यत्र शरीरसम्बन्धिनां जीवानामेव बहुत्वस्य प्रतिपादनात् । एकैकशरीरसम्बन्धिनो जीवा एवात्र विवक्षिताः न तु सर्वशरीरसम्बन्धिनस्सर्वे जीवाः । उत्तरत्र एकपुरुषस्य पुरुषोत्तमत्वस्य तदुपपादकस्य सर्वगत्वस्य, सर्वशरीरसम्बन्धस्य च प्रतिपादनपूर्वकं महापुरुषशब्दबोध्यत्वमभिधाय पुरुषबहुत्वस्योपसंहारात्' ॥

3 'गुणाधिक'मित्येव (स्मृ- अ - शं) भाष्येऽपि पाठः ॥
</details>


इदं पुरुषसूक्तं हि सर्ववेदेषु पठ्यते ।  
4 उत्सर्गेणापवादेन ऋषिभिः कपिलादिभिः ।  
अध्यात्मचिन्तामाश्रित्य शास्त्राण्युक्तानि भारत ॥

<details><summary>दीधितिः</summary>

4 उत्सर्गेण सामान्यतः आत्मत्वसामान्येनेति यावत् । अपवादेन प्रकृतिप्राकृततत्ववैलक्षण्येन । आदिशब्देन हिरण्यगर्भासुरी ग्राह्यौ ॥
</details>

> समासतस्तु यद्व्यासः पुरुषैकात्म्य5मुक्तवान् ।  
तत्तेऽहं संप्रवक्ष्यामि प्रसादादमितौजसः ॥

<details><summary>दीधितिः</summary>

5 अत्र पुरुषैकात्म्यमिति प्राचीनलिखितकोशेषु पाठः आचार्यसम्मतश्च । अत्र 'पुरुषाणामैकात्म्यं एकेनात्मना युक्तत्वम् अनेन जगच्छरीरकः परमात्मा हि सर्वोपादानमित्युक्तं भवति ॥

> तवान्तरात्मा मम च ये चान्ये देहिसंज्ञिताः ।  
सर्वेषां साक्षिभूतोसौ न ग्राह्यः केनचित्क्वचित् ॥

इति पुरुषैकात्म्यशब्दविवक्षितस्य स्वेनैव व्याख्यातत्वात् । बहूनां पुरुषाणामिति पूर्वमुक्तत्वाच्च, इति व्यासार्योक्तेश्च । युक्तञ्चैतत् । 'एकात्मानं तथात्मानमपरेऽध्यात्मचिन्तका' इति व्याससिद्धान्तस्य वर्णनात्, तत्र आत्मानमिति उपक्रमोक्तजीवसामान्यपरम् । एकात्मानमिति बहुव्रीहिः । एकात्मकमित्यर्थः । अन्यथा आत्मशब्दस्य वैयर्थ्यप्रसङ्गात् । अतः उपक्रममध्योपसंहारवाक्यपर्यालोचनायां व्यासार्योक्तमेव युक्तम् । पुरुषैकत्वमिति (शं-भा) पाठेऽपि 'स वा एष सर्वासु पूर्षु' इति बृहदारण्यकश्रुत्यनुसारेण 'शरीरेषु सर्वेषु निवसत्यसौ' इति अत्रत्योत्तरवाक्यानुसारेण च जगच्छरीरकः परमात्मा सर्वोपादानमिति व्याससिद्धान्त इत्येवोक्तं भवति ॥
</details>

#### ब्रह्मरुद्रसंवादः
##### प्रश्नः
[[उक्तार्थसाधनार्थं ब्रह्मरुद्रसंवादोपन्यासः, तत्र ब्रह्माणं प्रतिरुद्रप्रश्नः]]

इत्यादिना साङ्ख्ययोगविचारिभिर्विभुबहुपुरुषाभ्युपगमेन सर्वान्तर्याम्युपादानसगुणपुरुषानभ्युपगमेऽपि कपिलादिभिः सामान्यतः प्रकृत्यतिरिक्तपुरुषमात्राभ्युपगमेऽपि सगुणैकपुरुषाप्रतिषेधेन बहुपुरुषविभुत्वानभ्युपगमेन च पुरुषसूक्तप्रतिपाद्यस्य व्यासतात्पर्यविषयसगुणसर्वशरीर्येकपुरुषस्य कपिलादितात्पर्यविषयत्वम् अस्मिन्नर्थे ब्रह्मरुद्रसंवादमुपक्षिप्य तत्र -

> बहवः 1 पुरुषा ब्रह्मंस्त्वया सृष्टाः स्वयम्भुवा ।  
सृज्यन्ते चापरे ब्रह्मन्सपरः पुरुषो विराट् ॥ २३ ॥



को ह्यसौ चिन्त्यते ब्रह्मंस्त्वयैकः पुरुषोत्तमः ॥ २४ ॥

<details><summary>दीधितिः</summary>

1 अत्र 'बहवः पुरुषाः त्वया सृष्टाः सृज्यन्ते च । परः पुरुषः एकः पुरुषोत्तमस्त्वया कश्चिन्त्यत इति प्रश्नवाक्यपर्यालोचनायां सृज्यशरीरसम्बन्धिजीवविलक्षणः कश्चिन्त्यत इत्येव प्रश्नतात्पर्यं प्रतीयते । अतोऽत्र पुरुषशब्दस्य शरीरसम्बन्धिजीववाचित्वमेव । न तु शरीरपरत्वमिति सिद्धम् ॥
</details>

##### प्रतिवचने एकपुरुषस्य बहुपुरुषाधारत्वम्

इति रुद्रकृतस्य सृज्यपुरुषविलक्षणः पुरुषोत्तमस्त्वया चिन्तनीयः क इति प्रश्नस्य ब्रह्मणः प्रतिवचने -

> बहवः पुरुषाः पुत्र त्वया ये समुदाहृताः ।  
एवमेतदतिक्रान्तं 1 द्रष्टव्यं चैवमित्यपि ॥ २५ ॥

<details><summary>दीधितिः</summary>

1 'द्रष्टव्यं चैवमित्यपि ' इत्येव प्राचीनकोशेषु पाठः (वा-रा-शा) मुद्रितकोशेऽपि दृश्यते पूर्वसृष्टावपि शरीरसम्बन्धिनो जीवाः बहवः, एतत्सृष्टावपि शरीरसम्बन्धिनो जीवा बहव एवेत्यर्थः । 'सृष्टाः' 'सृज्यन्ते' इति प्रश्नवाक्ये पदद्वयप्रयोगात्प्रतिवचने सृष्टिद्वयोक्तिरिति बोध्यम् 'नैवमित्यपि' इति पाठस्य प्रामाणिकत्वे अतिक्रान्तमित्यपि न द्रष्टव्यं वर्तमानत्वात् इत्यर्थः एवमेतदित्यत्र वर्तमानत्वमस्मिन् पाठे विवक्षितम् । एतेन 'बहूनां पुरुषाणां हि' इत्युपक्रमे पुरुषशब्दः शरीरसम्बन्धिजीवपरः न तु (स्मृ-अ) (आ-गि) (र-प) (ब्र-वि-आ) शरीरपर इति निर्णीतं भवति । एतेन, 'नराज्जातानि तत्वानि नाराणीति ततो विदुः' इति उक्तदिशा नारशब्दार्थ उक्तो भवति ॥
</details>

> 2 आधारत्वं प्रवक्ष्यामि एकस्य पुरुषस्य वै ।

<details><summary>दीधितिः</summary>

अथ 'नाराणामयनं ख्यातमहमेकस्सनातनः' इत्येतदर्थमाह 2  आधारत्वमित्यादिना । अत्र विवर्ताधिष्ठानबोधकपदस्याभावान्न तद्विवक्षा युक्ता ॥
अयमाशयः - गुणगुणिनोरपृथक्सिद्धिं गुणं प्रति द्रव्यस्योपादानत्वमभ्युपगच्छद्भिस्तान्त्रिकैर्गुणवाचिपदस्य गुणाधारद्रव्यबोधकत्वं तेन शुक्लः पट इत्यादिसामानाधिकरण्यनिर्वाहः । गुणगुणिनोरुभयोस्सत्त्वेऽपि आधारैक्यतात्पर्येण एकोऽत्र वर्तत इत्यादिपदप्रयोगश्चेति अङ्गीक्रियते । तथैव परमात्मनः जीवानामुपादानत्वमभ्युपगच्छताम्मतेऽपि जीववाचिपदस्य जीवाधारपरमात्मपर्यन्तत्वं तेन 'पुरुष एवेदं सर्व'मिति सामानाधिकरण्यनिर्वाहः जीवब्रह्मणोर्भेदेऽपि आधारैक्यविवक्षया ऐक्यव्यपदेशश्च इति नानुपपत्तिरिति । अयं चाशयः 'तथा तं पुरुषं गुणाधिकम्' इत्युपक्रमे अत्र च वचनव्यक्त्या व्यञ्जितः ॥
</details>

##### ब्रह्मोपादानता
[[ब्रह्मणा रुद्रं प्रति बहुपुरुषोपादानगुणाधिकैकपुरुषस्य निरूपणम्]]

> बहूनां पुरुषाणां स यथैका1 योनिरुच्यते ॥ २६ ॥

<details><summary>दीधितिः</summary>

1 एतेन ब्रह्म व्यष्टौ द्वारभूतनिमित्तकारणमेव । ब्रह्मादीनां सर्वेषां परमापरमात्मैवोपादानकारणमिति सिद्धम् ॥
</details>

> तथा तं पुरुषं विश्वमाख्यास्यामि गुणाधिकम् ।

इत्यनेन सृष्टिकर्मभूता बहवः पुरुषा इति सत्यमेव तेषामाधारभूत एकः पुरुष इति तमेव बहुपुरुषोपादानं गुणाधिकमाख्यास्यामीत्युपक्रम्य विंशे -

> शृणु पुत्र यथा ह्येकः पुरुषश्शाश्वतोऽव्ययः ।  
अक्षयश्चाप्रमेयश्च2 सर्वगश्च निरुच्यते ॥ १ ॥

<details><summary>दीधितिः</summary>

2 'आकाशवत्सर्वगतश्च नित्यः' इति श्रुतेः प्रामाणिकत्वे सा (१०-अ. १२- श्लो. गी. ता. चं.) परमात्मपरैव तेन आकाशवत्स्वसमानसत्ताकसर्वसंयोगित्वमेव परमात्मन इति सिद्ध्यति ॥
</details>

> न स शक्यस्त्वया द्रष्टुं मयाऽन्यैर्वाऽपि सत्तम ।  
3सगुणो निर्गुणो विश्वो ज्ञानदृश्यो ह्यसौ स्मृतः ॥ २ ॥

<details><summary>दीधितिः</summary>

3 'सगुणः पराऽस्य शक्ति'रित्यादिश्रुत्युक्तगुणषट्कवान् निर्गुणः सत्त्वादिगुणत्रयशून्यः ॥
</details>

> 4अशरीरश्शरीरेषु सर्वेषु निवसत्यसौ ।

<details><summary>दीधितिः</summary>

4 अशरीर इत्यादिना ब्रह्मणः सर्वशरीरित्वेन पुरुषोत्तमत्वं जगच्छरीरित्वेनोपादानत्वं चोपपादितम् ॥
</details>

##### परमात्मनि क्षेत्रज्ञशब्दस्योपपत्तिः

वसन्नपि शरीरेषु1 न स लिप्यति कर्मभिः ॥ ३ ॥

<details><summary>दीधितिः</summary>

1 जगच्छरीरत्वेन जीववत्कर्मसम्बन्धप्रसक्तौ तन्निषेधति नेत्यादिना ॥
</details>

> 2 तवान्तरात्मा मम च ये चान्ये देहि संज्ञिताः ।  
सर्वेषां 3साक्षिभूतोसौ न ग्राह्यः केनचित्क्वचित् ॥ ४ ॥

<details><summary>दीधितिः</summary>

2 ब्रह्मणः न सर्वाचेतनमात्रशरीरत्वम् अपि तु सर्वजीवशरीरत्वमपीत्याह तवेत्यादिना । युष्मदस्मच्छब्दयोरचिदमिश्रचिद्वाचकत्वं (सर्वा भाव. प्र.) उपपादितम् ॥

3 साक्षिभूतः - साक्षाद्द्रष्टा ॥
</details>

> विश्वमूर्धा विश्वभुजो विश्वपादाक्षिनासिकः ।  
एकश्चरति क्षेत्रेषु स्वैरचारी यथासुखम् ॥ ५ ॥  
क्षेत्राणि हि शरीराणि बीजं चापि शुभाशुभम् ।  
तानि वेति स योगात्मा ततः 4क्षेत्रज्ञ उच्यते ॥ ६ ॥

<details><summary>दीधितिः</summary>

4 गीतायाम् 'इदं शरीरम्' 'एतद्यो वेत्ति तं प्राहुः क्षेत्रज्ञ इति तद्विदः' इत्यत्र एकशरीरवेदितृत्वेन क्षेत्रज्ञत्वं जीवस्योक्तम् । स्वापृथक्सिद्धसर्वशरीरवेदितृत्वरूपं क्षेत्रज्ञत्वन्तु परमात्मन एव न जीवस्येति 'क्षेत्राणि शरीराणी'ति बहुवचनेन बोधितम् । एवं 'बीजं चापि शुभाशुभम्' इत्यनेन – इदं शरीरमेतत्कर्मारम्भाय एतत्कर्मफलभोगाय च इति सङ्कल्पवत्त्वरूपं क्षेत्रज्ञत्वं परस्यैव न जीवस्येति बोधितम् । 

> योऽस्यात्मनः कारयिता तं क्षेत्रज्ञं प्रचक्षते ।  
यः करोति तु कर्माणि (सभूता) (परमात्मो)च्यते बुधैः (१२-१२)

इति मनूक्तेश्च (गीता. १३-४ ता. च.) इत्यवसेयम् ॥

मनुवचने 'भूतात्म, पदं मैत्रायणीयश्रुत्यनुसारेण जीवपरमिति (ना- आ - १६. अ. ११ श्लो) विवरणावसरे व्यक्तीभविष्यति । एतेन क्षेत्रज्ञशब्दः जीवे पृथक् न रूढः अपि तु जीवपरमात्मसाधारणः 'प्रोक्षणीष्वर्थसंयोगा'दिति न्यायात् इति बोधितम् । 

##### पुरुषात्मशब्दयोरपि जीवपरोभयसाधारण्यं क्षेत्रज्ञशब्दप्रयोगश्च 

एवमेव पुरुषशब्दोऽपि जीवे परमात्मनि च वर्तते । अत्रैव ब्रह्मरुद्रसंवादे उभयत्र पुरुषशब्दप्रयोगात् । तत्रावयवार्थपौष्कल्यं परमात्मन्येव । सर्वक्षेत्रवेदितृत्वसर्वशरीरसम्बन्धित्वादेस्तस्यैव प्रतिपादनात् । एवमात्मशब्दोपि जीवपरोभयसाधारणः 'तत्र यः परमात्मा हि' 'कर्मत्मात्ववरो योऽसौ' इत्युत्तरत्र परजीवयोरुभयत्रात्मशब्दप्रयोगात् । एतेन 'क्षेत्रज्ञ आत्मा पुरुष' इति कोशोपि न जीवे पृथग्रूढिग्राहकः । अपि तु जीवपरोभयपर एवेति निर्णीयते । अत एव मोक्षधर्म एव पूर्वं नारदसनत्कुमारसंवादे (वा. रा. सु. को. १५६ अध्या. १६३ - १६४ वा.) 

> प्रकृतिं क्षेत्रज्ञं च परः क्षेत्रज्ञष्षड्विंशको ऽनुपश्यति ।  
न तु पञ्चविंशः क्षेत्रज्ञः प्रकृतिर्वा परं क्षेत्रज्ञं पश्यति 

इति सनत्कुमारोक्तौ क्षेत्रज्ञशब्दस्य जीवे परमात्मनि च प्रयोग उपपद्यते । अयमर्थः कपिलस्यापि सम्मतः । अत्रैव पूर्वं कपिलासुरिसंवादे (वा.रा.मु. को. ११५ अध्या १४६ वा) ज्ञातानामाऽसुरे क्षेत्रज्ञो द्रष्टा शुचिरुपेक्षको ज्ञानात्मको बुध्यमानाऽप्रतिबुद्धयोः परं तं विदित्वा निरवयवमस्माद्दुःखाद्विमुच्यत इत्युपक्रम्य (२५९ वा) 

> कूलमन्यो वृक्षोऽन्यः मशकोऽन्योऽन्यदुदुम्बरम्, अन्यो मत्स्य अन्यदुदकम्, मुञ्जमन्यदन्येषीका, अन्यदुदकमन्यत्पुष्करपर्णम्, तथा अन्यत्क्षेत्रं क्षेत्रज्ञोऽन्यः पुरुषः पञ्चविंशकः, अन्यश्चास्मात्क्षेत्रज्ञ इति 

(२६६ वा) 'द्रष्टा क्षेत्रज्ञः द्रष्टव्यमव्यक्तम्, अन्यद्दृष्टव्यम् अन्यः पुरुषः, पञ्चविंशतितत्वमन्यत्, अन्योऽस्मात्क्षेत्रज्ञ इति' इति आसुरिं प्रति कपिलोक्तौ जीवपरयोः क्षेत्रज्ञशब्देन निर्देशस्य भेदस्य च स्फुटमवगमादिति बोध्यम् ॥
</details>

> 1 नागतिर्न गतिस्तस्य ज्ञेया भूतेन केनचित् ।

<details><summary>दीधितिः</summary>

1 जीवपरयोरुभयोः क्षेत्रज्ञशब्देन व्यपदेशेपि परस्य विभुत्वेन कर्मसम्बन्धानर्हत्वेन च कर्मबद्धाणुजीववद्गत्यागत्योरसम्भवेन वैलक्षण्यमाह । नागतिरित्यादिना । एतेन 'उत्क्रान्तिगत्यागतीनाम्' २-३-२० इति सूत्रोक्तगत्यागतियोगेन जीवस्याणुत्वमिति बोधितम् ॥
</details>

##### भगवतस्सांख्ययोगविधिना क्रमेण चिन्तनीयता

> साङ्ख्येन विधिना चैव योगेन च1 यथाक्रमम् ॥ ७ ॥

<details><summary>दीधितिः</summary>

1 प्रथमं साङ्ख्योक्तदिशा प्रकृतिविविक्तज्ञात्रात्मस्वरूपज्ञानम् अनन्तरं तस्यैवात्मनः अष्टाङ्गयोगः तत आत्मावलोकनं ततः परमात्मध्यानरूपो भक्तियोग इति क्रमेणेत्यर्थः । अयं च क्रमः भगवद्गीतायां स्फुट इति निरूपितं तद्भाष्यतात्पर्यचन्द्रिकयोः । एतदेवाभिप्रेत्य उदाहृतन्यायपरिशुद्धा 'परिशुद्धात्मचिन्तनरूपज्ञानयोगप्रदर्शनाधिकृतं शास्त्रं साङ्ख्यम् । समाधिपर्यन्तकर्मयोगनिष्ठं शास्त्रं योगः' इत्याचार्यपादोक्तिः । जीवात्मयोगस्य कर्मयोगफलरूपत्वं तात्पर्यचन्द्रिकासारज्ञानां सुगमम् ॥
</details>

> चिन्तयामि गतिं 2 तस्य न 3 गतिं वेद्मि 4 चोत्तराम् ।  
यथाज्ञानं तु वक्ष्यामि पुरुषं हि 5सनातनम् ॥ ८ ॥

<details><summary>दीधितिः</summary>

2 पुरुषोत्तमक्षेत्रज्ञशब्दार्थस्य वासुदेवस्य ॥

3 गतिम् । प्राप्तिसाधनम् । प्राप्तिं वा ॥

4 पूर्वोक्तक्रमेण गतिविलक्षणाम् । एतेन साङ्ख्ययोगयोः क्रमेण पञ्चरात्रप्रतिपाद्य पुरुषोत्तमप्राप्तिसाधनप्रतिपादकत्वाद्वेदैककण्ठ्यं द्योतितम् ॥

5 एतेन सृष्टिकर्म जीववैलक्षण्यं द्योतितम् ॥
वासुदेवस्य सर्वशरीरित्वेन गुणैश्च महत्वादवयवार्थपौष्कल्येनैव महापुरुषशब्दबोध्यता न तु रूढ्या । अतश्च 'वेदाहमेतं पुरुषं महान्तम्' 'महान्प्रभु वै पुरुषस्सत्वस्यैष प्रवर्तकः' इति पुरुषसूक्तश्वेताश्वतरादौ नारायण एव प्रतिपिपादयिषित इत्याह ॥
</details>

##### निर्गुणपरवासुदेवस्य प्राप्यता

> 6 तस्यैकत्वं महत्वं हि स चैकः पुरुषस्स्मृतः ।  
महापुरुषशब्दं स बिभर्त्यैकस्सनातनः ॥ ९ ॥

<details><summary>दीधितिः</summary>

6 तस्यैकत्वमित्यादिना । अस्य नारायणत्वमनुपदमेव वक्ष्यते ॥
एतेन श्वेताश्वतरश्रुतौ महापुरुषस्य सत्वप्रवर्तकत्वोक्त्या 'जायमानं हि पुरुषं यं पश्येन्मधुसूदनः । सात्त्विकस्स तु विज्ञेयः' इति पूर्वोक्तार्थः स्थापितो भवति । एवमनेन महापुरुषशब्दो विष्णौ रूढः रुद्रे यौगिको मुख्यश्श्वेताश्वतरादौ विवक्षित इति (शि-त-वि) निरस्तम् ॥
नानाविधविषमपरिणामशून्यत्वेन एकस्य हुताशसूर्यवाय्वादेर्योनित्वं यथा तथैव नानाविधविषमपरिणामप्रयोजकीभूतसत्वरजस्तमोगुणाधिष्ठानशून्यत्वेन निर्गुणस्यैकस्य परवासुदेवस्य प्राप्यत्वमिति 'एको हुताशः' इत्यादिना 'पुरुषश्चैको निर्गुणो विश्वरूपः तन्निर्गुणं पुरुषं चाविशन्ति' इत्यन्तेनाभिधायास्य निर्गुणत्वं विशदीकरोति ॥
</details>

इत्यनेन तस्य प्रलयागोचरत्वं सर्वगत्वं सर्वप्रत्यक्षाविषयत्वं सगुणत्वं सत्वादिगुणत्रयशून्यत्वं सर्वशरीरवर्तित्वेऽपि कर्मालेपः क्षेत्रज्ञशब्दाभिधेयत्वं साङ्ख्ययोगविधिना चिन्तनीयत्वं 'वेदाहमेतं पुरुषं महान्तम्' 'महान्प्रभुर्वै पुरुषः' इत्यादौ महापुरुषशब्दार्थत्वम् ॥

> एको हुताशो बहुधा समिध्यते एकस्सूर्यस्तपसो योनिरेका ।  
एको वायुर्बहुधा वाति लोके महोदधिश्चाम्भसां योनिरेकः ।  
पुरुषश्चैको निर्गुणो विश्वरूपस्तं निर्गुणं पुरुषं चाविशन्ति ॥ १० ॥ 

##### निर्गुणत्वविचारः

> 1 हित्वा गुणमयं सर्वं कर्म हित्वा शुभाशुभम् ।  
उभे सत्यानृते त्यक्त्वा ह्येवं भवति निर्गुणः ॥ ११ ॥

<details><summary>दीधितिः</summary>

1 हित्वेत्यादिना । अत्र निर्गुणः पुरुषः ब्रह्मणा पूर्वं चिन्त्यत्वेनोक्तः पुरुषोत्तमः परवासुदेव एव । पूर्वं 'निर्गुणं निर्गुणा भूत्वा प्रविशन्ति सनातन'मित्यत्र सर्वजीवप्राप्यत्वेनोक्तस्यैव तन्निर्गुणं पुरुषं चाविशन्ती'त्यत्र प्रतिपादनात् । प्रागुदाहृतेषु 'विश्वावासं निर्गुणं वासुदेवम्' 'एका मूर्तिर्निर्गुणाख्या' 'आत्मभूतो वासुदेवः' 'ततस्त्रैगुण्यहीनास्ते' 

> प्रविशन्ति द्विजश्रेष्ठाः क्षेत्रज्ञं निर्गुणात्मकम् ।  
सर्वावासं वासुदेवं क्षेत्रज्ञं विद्धि तत्त्वतः ॥
 
इत्यादिवचनेषु वासुदेवस्य निर्गुणत्वत्रैगुण्यहीनप्राप्यत्वयोः स्फुटमभिधानाच्च । 'ततस्त्रैगुण्यहीनास्ते प्रविशन्ति निर्गुणात्मकम्' इति वचनैककण्ठ्यात्; निर्गुणं निर्गुणाः' इत्यत्रापि निर्गुणा इत्यस्य गुणत्रयशून्या इत्यर्थः स्फुट इति निर्गुणम् इत्येतदर्थस्यास्फुटत्वात्तन्निरूपणम् एतन्निरूपणेन निर्गुणाः इत्यस्यार्थोऽपि विशदीकृतो भवति । 'निर्गुणः' 'त्रैगुण्यहीनाः' इत्युभयत्र बहुवचनेन मुक्तिकाले जीवबहुत्वप्रतिपादनात् पारमार्थिकं जीवबहुत्वमिति सिध्यति । अत्र नीलकण्ठः । 

> गुणमयं देहेन्द्रियाद्यहङ्कारान्तं हित्वा तद्धानाच्च शुभाशुभं कर्म त्यक्त्वा ततः सत्यानृते सत्यमक्षरं जीवाख्यं अनृतं प्रधानं भोक्तारं भोग्यं च त्यक्त्वेत्यर्थः । 

इति व्याचख्यौ ॥
अत्राद्यपादेन साक्षाद्गुणत्रयाधिष्ठानविरहव्यञ्जकगुणत्रयसम्बन्धविरह उक्तः । 'निर्गुणं चेश्वरं नित्यमधिष्ठातारमेव चे'ति अत्रैव पूर्वं (३१० अध्या. ४३ श्लो. सङ्कर्षणप्रद्युम्नानिरुद्धरूपेण) गुणत्रयाधिष्ठानस्योक्तेः । तच्चाधिष्ठानं सङ्कर्षणप्रद्युम्नानिरुद्धरूपेणेति निरूपयिष्यते ॥

> एको देवः सर्वभूतेषु गूढः सर्वव्यापी सर्वभूतान्तरात्मा ।   
कर्माध्यक्षस्सर्वभूताधिवासस्साक्षी चेता केवलो निर्गुणश्च ॥ 

इति (श्वे) श्रुतौ पदत्रयेण भूतसम्बन्धोक्त्या गुणत्रयसम्बन्धप्रसक्तौ 'निर्गुण' इत्यनेन तन्निषेधः क्रियत इति भावः ॥
द्वितीयपादेन श्रुतौ कर्माध्यक्ष इत्यनेन प्रतीतकर्ममूलकगुणसम्बन्धप्रसक्तौ परस्य निर्गुण इत्यनेन कर्ममूलकगुणसम्बन्धनिषेधः क्रियते ॥

**'एवं भवति निर्गुण' इत्यस्य योजनान्तरम्॥**

तृतीयपादेन 'तत्सृष्ट्वा सत्यं चानृतं च सत्यमभव'दिति श्रुत्युक्तदिशा सृष्टिकर्मभूतचिदचित्सम्बन्धस्य प्रतीत्या 'एको देव' इति श्रुतावपि सर्वभूतसम्बन्धस्य तादृशत्वेन चिदचित्सम्बन्धनिबन्धनगुणानां प्रसक्तौ स्वाभाविकगुणवतः परस्य चिदचित्सम्बन्धनिबन्धनगुणनिषेधः क्रियते ॥
जीवस्य तु प्रकृतिसम्बन्धदशायां देहगतसत्त्वादिगुणत्रयप्रयोज्यगुणानां कर्ममूलकानां तेषां स्वस्वरूप अचेतन एतदुभयनिमित्तकानां तेषां च सम्भवेन मुक्तिकाले कर्मक्षयात्प्रकृतिमण्डलातिक्रमणाच्च तन्निषेधोऽप्यत्र विवक्षितः ॥
यद्वा 'तन्निर्गुणं पुरुषं चाविशन्ती'त्यनन्तरश्लोके 'एवं भवति निर्गुण' इति विन्यासपर्यालोचनायां निर्गुणः एवं भवति प्राप्यो भवति । तत्र 'हित्वा गुणमयं सर्व'मित्यनेन प्रकृतिमण्डलादूर्ध्वमित्यर्थो लभ्यते । द्वितीयपादेन कर्मत्यागानन्तरमेव प्राप्तिः न तु प्रारब्धकर्मसत्तादशायां जीवतो मुक्तिरिति प्रतिपाद्यते । तृतीयपादेन सृष्टिकर्मभूतचिदचित्सम्बन्धत्यागानन्तरमेव प्राप्तिः न तु सृष्ट्यादिव्यापाराधिकरणदेश इत्यर्थो लभ्यते । तेन चापुनरावृत्तिस्सूच्यते । प्रकृतिमण्डलाद्बहिस्थान एव गतिद्वारा मुक्तिर्भगवत्प्राप्तिरिति कपिलादेर्मतमिति युधिष्ठिरं प्रति भीष्मेण साङ्ख्यस्य निरूपणावसरे (भा. मो. ३०७ अध्या.) -

> एवं तत्त्वमिदं (शृणु मे त्वमिदं) कृत्स्नं साङ्ख्यानां विदितात्मनाम् ।  
यदुक्तं मुनिभिर्मुख्यैः (विहितं यदिदं वृद्धैः) कपिलादिभिरीश्वरैः ॥  
यस्मिन्न विभ्रमाः केचिद्दृश्यन्ते मनुजर्षभ ॥ ४ ॥  
तीर्त्वातिदुस्तरं राजन् (जन्म) विशन्ति विमलं नभः ॥ ७२ ॥  
तत्र तान्सुकृतीन्सर्वान्सूर्यो वहति रश्मिभिः ।  
पद्मतन्तुवदाविश्य प्रवहन्विषयान्नृप ॥ ७३ ॥  
तत्र तान्प्रवहन्वायुः प्रतिगृह्णाति भारत ।

**प्रकृतेर् ऊर्ध्वं निर्गुण-प्राप्तौ कपिलादिसम्मतिः**॥

> वीतरागान्यतीन्सिद्धान्धिया युक्तान्स्तपोधनान् ॥ ७४ ॥  
सूक्ष्मश्शीतस्सुगन्धिश्च सुखस्पर्शश्च भारत ।  
सप्तानां मरुतां श्रेष्ठो लोकान्गच्छति यश्शुभान् ॥ ७५ ॥  
सतान्वहति कौन्तेय तमसः परमाङ्गतिम् ।  
तमो वहति लोकेश रजसः परमाङ्गतिम् ॥ ७६ ॥  
रजो वहति राजेन्द्र सत्त्वस्य परमाङ्गतिम् ।  
सत्त्वं वहति शुद्धात्मा परं नारायणं प्रभुम् ॥ ७७ ॥  
प्रभुर्वहति शुद्धात्मा परमात्मानमात्मना ।  
परमात्मानमासाद्य तद्भूतायतमानसाः ॥ ७८ ॥  
अमृतत्वाय कल्पन्ते न निवर्तन्ति चाभिभो[[??]] ।  
परमा सा गतिः पार्थ निर्द्वन्द्वानाम्महात्मनाम् ॥ ७९ ॥  
आत्मा केवलतां प्राप्तो यत्र गत्वा न शोचति ।  
ईदृशं परमं स्थानं निरयास्ते च तादृशाः ॥  
प्रकृतिं चाप्यतिक्रम्य गच्छत्यात्मानमव्ययम् ।  
परं नारायणं देवं निर्द्वन्द्वं प्रकृतेः परम् ॥ ९६ ॥  
विमुक्तस्सर्वपापेभ्यः प्रविष्टस्तमनामयम् ।  
परमात्मानमगुणं न निवर्तति भारत ॥ ९७ ॥

इति वचनेषु पूर्वमेव निरूपितम् । एतानि (४-२-५) व्यासार्यैरुदाहृतानि ॥

> एतन्मयोक्तं नरदेवतत्वं नारायणो विश्वमिदं पुराणम् ।  
स सर्गकाले च करोति सर्गं संहारकाले च तदत्ति भूयः ॥ (३०७ अ. ११५-लो.)

इति तत्रत्याध्यायान्तिमश्लोकसमानार्थकत्वमेतत्प्रघट्टकस्य स्फुटम् ।

> ये तु दग्धेन्धना लोके पुण्यपापविवर्जिताः ।  
विशन्ति विप्रप्रवरास्साङ्ख्यायोगैश्च तैस्सह ॥ १७ ॥

'ततस्त्रैगुण्यहीनास्ते' 'प्रविशन्ति' क्षेत्रज्ञं निर्गुणात्मकम्, इति पूर्वम् (८०. पु) उदाहृतवचनेषु साङ्ख्ययोगानां पञ्चरात्रोदितक्रमिकभगवत्प्राप्तिरूपमुक्तिस्स्फुटमुक्ता इति यथोक्त एवार्थः ॥
</details>

##### पर-जीव-चिन्तकानां पर-जीव-प्राप्तीच्छा

> 2 एकं हि परमात्मानं केचिदिच्छन्ति पण्डिताः ।  
एकात्मानं तथाऽत्मानं परमध्यात्मचिन्तकाः ॥ १३ ॥

<details><summary>दीधितिः</summary>

2 अत्रोत्तरार्धे 'अपरे' इति क्वचित्पाठः तस्मिन्नपि पाठे 'केचित्' 'अपरे' इति पाठद्वयेन विरुद्धं (व्यास, कपिल) मतद्वयमत्र विवक्षितमिति न शङ्क्यम् । तथासति अनन्तरश्लोकद्वये परमात्मजीवात्मनोरुभयोर्निरूपणमनुचितमेव स्यात् । अतः उत्तरार्धे 'अध्यात्मचिन्तका' इति पदेन उपक्रमे 'अध्यात्मचिन्तामाश्रित्ये'ति पदप्रत्यभिज्ञापनेन तस्य जीवचिन्तका इत्यर्थः । पूर्वार्धे 'पण्डिता' इत्यनेन जीवसाक्षात्कारस्यपि सिद्धतायाः प्रतीत्या परिनिष्पन्न जीवसाक्षात्काराः विवक्षिताः । परिनिष्पन्नजीवसाक्षात्काराः परमात्मानमिच्छन्ति अतथाविधाः जीवात्मचिन्तकास्तु जीवात्मानं तं चैकात्मानमित्युत्तरार्धे विवक्षितमिति प्रतीयते । एकात्मानमित्यस्य एकः आत्मा यस्येति बहुव्रीहिर्विवक्षितः । 'तवान्तरात्मा मम चे'ति पूर्ववचनानुसारात् । 'वासुदेवात्मकान्याहुः क्षेत्रं क्षेत्रज्ञमेव चे'त्यानुशासनिकवचनानुसाराच्च ॥
तन्निर्गुणं पुरुषं चाविशन्ती'ति पूर्वमुक्त्या अत्रेच्छन्तीत्यत्र प्राप्यत्वे नेच्छाविवक्षितेति प्रतीयते । इत्थं च जीवात्मचिन्तकाः परमात्मशरीरभूतं स्वात्मानं प्राप्यमिच्छन्तीत्यर्थः पर्यवस्यति । एतत्तात्पर्येणैव न्यायपरिशुद्धौ 'परिशुद्धात्मचिन्तनरूपज्ञानयोगप्रदर्शनाधिकृतं शास्त्रं साङ्ख्य'मित्याचार्यपादोक्तिरिति बोध्यम् ॥
</details>

##### परमात्मनिरूपणम्

> 1 तत्र यः परमात्मा हि स नित्यो निर्गुणस्स्मृतः ।  
स हि नारायणो ज्ञेयस्सर्वात्मा पुरुषो हि सः ॥ १४ ॥ 

<details><summary>दीधितिः</summary>

1 अन्तर्यामिब्राह्मणम् 'एष सर्वभूतान्तरात्माऽपहतपाप्मा दिव्यो देव एको नारायणः(सु)' 'पुरुषं निर्गुणं साङ्ख्यम्', (मं) इत्यादिश्रुतीरभिप्रेत्य परमात्मस्वरूपं दर्शयति । तत्रेत्यादिना । अन्तर्यामिब्राह्मणे प्रतिपर्यायं 'एषत आत्माऽन्तर्याम्यमृत' इति अमृतशब्दप्रयोगेण नित्यत्वं तत्तत्स्थानादिसम्बन्धनिबन्धनदोषसम्बन्धशून्यत्वं च विवक्षितमिति 'नित्यो निर्गुण' इति पदद्वयेन बोधितम् ॥
अचित्सम्बन्धनिबन्धनरजस्तमोगुणशून्यत्वं जीवसम्बन्धनिबन्धनकर्ममूलकगुणशून्यत्वं च 'निर्गुण' इत्यत्र विवक्षितम् ॥
अस्मिन्श्लोके प्रथमं 'हि'द्वयं प्रसिद्धौ । 'सर्वात्मा पुरुषो ही'त्यत्र हिः हेतौ । यतः पुरुषः अतस्सर्वात्मा इत्यर्थः । 'स वा एष सर्वासु पूर्षु' (बृ.४) इति श्रुत्या सर्वशरीरसम्बन्धिनः पुरुषपदार्थत्वेन 'अन्तः प्रविष्टश्शास्ता जनानाँ सार्वात्मा' इति श्रुत्युक्तरीत्या अन्तः प्रविश्य नियन्तृत्वरूपं सार्वात्म्यं तेन 'नारायणो विश्वमिदम्' इत्यादौ सामानाधिकरण्यं निर्व्यूढमिति भावः ॥
</details>

> 2 न लिप्यते फलैश्चापि  
पद्मपत्रमिवाम्भसा ।

<details><summary>दीधितिः</summary>

2 पूर्वं 'वसन्नापि शरीरेषु न स लिप्यति कर्मभिः' इत्युक्तमर्थं विशदयति । 'न' लिप्यत इत्यनेन । एकस्मिन्शरीरे जीवपरमात्मनोस्सत्वेऽपि 

> द्वा सुपर्णा सयुजा सखाया समानं वृक्षं परिषस्वजाते ।  
तयोरन्यः पिप्पलं स्वाद्वत्त्यनश्नन्नन्योऽभिचाकशीति (श्वे. ४-६) 

> एकस्तथा सर्वभूतान्तरात्मा न लिप्यते लोकदुःखेन बाह्यः'

(कठ ५.११) इत्यादिश्रुत्युक्तदिशा कर्मफलसम्बन्धः न परमात्मन इति भावः ।
</details>

> 1 'कर्मात्मा त्वव(प)रो योऽसौ2  
मोक्षबन्धैस्स युज्यते ॥ १५ ॥

<details><summary>दीधितिः</summary>

1 कर्मफलसम्बद्धजीवात्मानं दर्शयति । कर्मात्मेत्यादिना । कर्मपरतन्त्र आत्मा कर्मात्मा शाकपार्थिवत्वात्परतन्त्रपदलोपः । अत्र 'अवर' इति प्राचीनकोशेषु पाठः आचार्यसम्मतश्च । 'प्राणाधिपस्सञ्चरति स्वकर्मभिः' आराग्रमात्रो ह्यवरोऽपि दृष्टः' (श्वे) इत्यादिश्रुत्यनुसारात् ॥
अत्र पूर्वं पुरुषोत्तमशब्देन महापुरुषशब्देन 'को ह्यत्र पुरुषश्रेष्ठः' 'आख्यास्यामि गुणाधिकम्' इति प्रश्नप्रतिवचनाभ्यां च 'बहूनां पुरुषाणाम्' इत्युक्तजीवानामवरत्वस्य प्रतीतेश्चायमेव पाठो युक्तः । अपर इति पाठेऽपि न परः अपर इति विग्रहेण उत्कृष्टभिन्न इत्यर्थः । अपर इत्यस्याखण्डत्वमङ्गीकृत्य भिन्न इत्यर्थाङ्गीकारेऽपि भावान्तराभावपक्षस्यैव सिद्धान्तत्वेन भेदो निकर्ष एव पर्यवस्यतीति बोध्यम् । एतेन सर्वैः प्रकारैरप्रकृष्टस्योत्कृष्टाभेदो न घटत इति द्योत्यते ॥

2 'कर्मात्मा मोक्षबबन्धैस्स युज्यते' इति वाक्यपर्यालोचनायां बन्धः कर्मबन्धः मोक्षश्च कर्ममोक्ष एव इति विवक्षितमिति प्रतीयते । 'युज्यते' इत्यनेन बन्धमोक्षयोस्तात्त्विकत्वं बोधितम् ॥
</details>

> 3 ससप्तदशकेनापि राशिना युज्यते पुनः4 ।
एवं बहुविधः प्रोक्तः5 पुरुषस्ते यथाक्रमम् ॥ १६ ॥

<details><summary>दीधितिः</summary>

3 वनपर्वणि (२१४ अ.) सप्तदशकराशिः प्रतिपादितः ।

4 अत्र 'पुन'रित्येव शङ्करभाष्यपाठः । एतेन स्थूलदेहवियोगानन्तरं स्थूलदेहान्तरप्राप्तिमध्यकालेऽपि कर्मकृतसूक्ष्मशरीरसम्बन्धो वर्तत इत्युक्तं भवति ॥

5 'बहूनां पुरुषाणां हि' इति प्रतिवचनोपक्रमे सृष्टिकर्मत्वेन पूर्वे प्रस्तुतः पुरुषोत्तमाधारकः पुरुषोत्तमोपादानकः अवरश्च पुरुष उक्तः । 
 
**जीवस्य गुणवत् परमात्म-पर-तन्त्रता अनिरुद्धाच् चतुर्-मुखस्योत्पत्तिश् च ॥**

सः कर्मपरतन्त्रः कर्ममूलकतत्तद्देहान्तर्मात्रवृत्तिः बन्धमोक्षभागी बहुविधः पुरुषः पुरुषोत्तमनिरूपणानन्तरमुक्त इत्यर्थः । अत्र एकपुरुषस्याधारत्वमुक्त्वा आधेयभूतानां पुरुषाणां बहुत्वं प्रतिपादितम् । यथैकस्मिन्द्रव्ये विद्यमानानां गुणानां बहुत्वं तद्वदित्यर्थस्तु 'गुणाधिक'मित्यनेन सूचितः । भगवद्गीतायामपि सप्तमे चेतनाचेतनयोर्भगवच्छेषत्वमुक्त्वा

> मयि सर्वमिदं प्रोतं सूत्रे मणिगणा इव ।

इत्यनेन तयोर्भगवदाधारकत्वमप्यभिहितम् । चिदचितोर्भगवदाधारकत्वेन चेतनाचेतनगुणानामपि भगवदाधारकत्वं सिद्ध्यतीति 'रसोऽहमप्सु कौन्तेय' इत्यादिना बोधितम् । तेन च गुणगुणिनोरपृथक्सिद्धिवच्चिदचितोर्भगवतश्चापृथक्सिद्धिरिति द्योतितम् । एतद्द्योतनायैव 'आपोऽह'मित्याद्यनभिधाय 'रसोsह'मित्याद्युक्तिः । अतश्च यथा एकद्रव्यपरतन्त्राः बहवो गुणास्तद्वदेकपुरुषोत्तमपरतन्त्राः बहवो जीवा इत्यर्थस्सिद्धः । आकृत्यधिकरणे 'अर्थैकत्वमविभागात्, (१-३-३०) इति सूत्रे जैमिनिना गुणगुणिनोर्योऽविभाग उक्तः स एवाविभागो मुक्तिकालेऽपि जीवब्रह्मणोरिति
'अविभागेन दृष्टत्वात्' (४-४-४२) इति सूत्रे व्यासेन सिद्धान्तितम् । अयमर्थः श्रीभाष्यादिषु सम्यक्प्रतिष्ठापित इति बोध्यम् ॥
एतेन कर्मवश्यत्वाकर्मवश्यत्वाभ्यां जीवपरमात्मनोर्भेदः बन्धमोक्षव्यवस्थया जीवानां परस्परभेदश्च बोधितः ॥
</details>

> 1 यद्वै सूते धातुराद्यं विधानं ।  
तद्वै विप्राः प्रवदन्तेऽनिरुद्धम् ॥

<details><summary>दीधितिः</summary>

1 पूर्वं चतुर्मुखस्य यत्स्रष्टृत्वमुक्तं तत्परमात्मनि पर्यवसाययितुं चतुर्मुखोत्पत्यादिकं दर्शयति यद्वै इत्यादिना ॥
</details>

##### प्रवृत्तिधर्माराध्यतादि
[[अनिरुद्धस्य तदन्यदेवानां च प्रवृत्तिधर्माराध्यता वेधसो रुद्रादेः स्रष्टृता च॥]]

> 1 यद्वै लोके वैदिकं कर्म साधु ।  
आशीर्युक्तं तद्धि तस्योपभोग्यम् ॥ १९ ॥

<details><summary>दीधितिः</summary>

1 अत्र 'यद्वै लोक' इति सामान्यनिर्देशेन ब्रह्मादिकृतप्रवृत्तिधर्माराध्यत्वमप्यनिरुद्धस्येति दर्शितम् ॥
</details>

> 2 देवास्सर्वे मुनयस् साधु दान्ताः  
तं प्राग्वंशे यज्ञभागं भजन्ते ।  
3 अहं ब्रह्मा चाद्य ईशः प्रजानाम्त  
तस्माज्जातस्त्वं च मत्तः प्रसूतः ॥ २० ॥  

<details><summary>दीधितिः</summary>

2 ब्रह्मादिदेवव्यतिरिक्तपुरुषकृतप्रवृत्तिधर्माराध्यत्वं ब्रह्मादिदेवानामिति दर्शयति देवा इत्यादिना ॥

3 अत्र चतुर्मुखाद्रुद्रस्योत्पत्तिकथनेन रुद्रेशत्वं चतुर्मुखस्येति चतुर्मुखस्य प्रजेशत्वप्रतिपादनपूर्वकमनिरुद्धाज्जन्मनः प्रतिपादनेन अनिरुद्धस्यैव सकलप्रजेशत्वम् इति चोक्तं भवति । तेनेशादिशब्दानामसङ्कुचितयोगार्थः 'ईशस्त्वं सर्वभूतानामीश्वरोऽसि ततो हरे' (ह-वं ) इत्युक्तदिशा नारायण एव नान्यत्रेति सिद्धम् ॥
</details>

मत्तो जग4ज्जङ्गमं स्थावरं च ।

<details><summary>दीधितिः</summary>

4 जङ्गमस्थावरयोरुभयोरपि जीवसम्बन्धः - 

> यावत्सञ्जायते किञ्चित्सत्वं स्थावरजङ्गमम् ।  
क्षेत्रक्षेत्रज्ञसंयोगात्तद्विद्धि भरतर्षभ । (गी. १३, २६)  
वाचिकैः पक्षिमृगताम्मानसैरन्त्यजातिताम् ।  
शरीरजैः कर्मदोषैर्यातिस्थावरतां नरः ॥ मनु-१०-९.

इति गीतामनुवचनाभ्यां सिद्ध्यति । एतेन चतुर्मुखस्य व्यष्टिसृष्टिद्वारकर्तृत्वकथनेन 'बहवः पुरुषास्सृष्टा' इति उपक्रमैकरस्यं निर्व्यूढम् ॥
</details>

##### एकायनशाखा 
[[रहस्याम्नायविचारः नारायणाख्यानोपसंहारश्च॥]]

> सर्वे 1वेदास् सरहस्या हि पुत्र ॥ २१ ॥

<details><summary>दीधितिः</summary>

1 अत्र 'सरहस्या' इत्यत्र रहस्यपदं पञ्चरात्रमूलभूतरहस्याम्नायपरम् । न च 'सर्वे वेदा' इत्यत्र वेदानां पृथग्गणनाद्रहस्यान्म्नाय एवाप्रामाणिक इति रहस्यपदेन वेदभिन्नप्रमाणमेव विवक्षितमिति वाच्यम् । एकायनापरपर्यायरहस्याम्नायस्य वेदतायाः न्यायपरिशुद्धौ शब्दाध्याये आचार्यपादैः प्रतिष्ठापनात् । तथा च एकायनश्रुतिं प्रस्तुत्य तद्गन्थः "न चात्र वेदत्वे सन्देग्धव्यं यंवाकेष्वनुवाकेषु निषत्सूपनिषत्सु च' 'महतो वेदवृक्षस्य मूलभूतो महानयम् । स्कन्धभूता ऋगाद्यास्ते शाखाभूतास्तथा मुने, इत्यादिवचनात् । तथा 'ऋग्वेदपाठपठितं व्रतमेतत्सुदुश्चरम् इति संवाददर्शनात् । वेदशाखाव्यासदशायां निरुक्तशाखाया अपि गणितत्वात् । भगवच्छास्त्रसारभूतसात्त्वतपौष्करादिषु रहस्याम्नायविधाने 'एकायनीयशाखोक्तैर्मन्त्रैः परमपावनै'रित्यादिभिः तच्छ्रुतित्वप्रतिपादनात्" इति । पञ्चरात्राधिकरणश्रुतप्रकाशिकायां च व्यासार्यैः एकायनीयशाखायाः वेदत्वसाधनावसरे "ऋग्वेदं भगवोऽध्येमि यजुर्वेदं सामवेदमाथर्वण'मित्यादि 'एकायनं देवविद्यां ब्रह्मविद्या'मित्यन्त(छां)श्रुतिसन्दर्मे ऋग्वेदादेः पृथक्पठितस्याप्येकायनस्य ब्रह्मविद्याया इव ब्राह्मणपरिव्राजकन्यायेन श्रैष्ठ्यात्पृथगुपादानोपपत्तेः" इत्याद्युक्त्या तेनैव न्यायेनात्रापि पृथगुपादानोपपत्त्या रहस्यपदस्य रहस्याम्नायपरत्वे न काचिदनुपपत्तिः ।

###### रहस्याम्नायमूलकत्वेन पञ्चरात्रस्य रहस्यता

एकायनीयशाखायाः शुक्लयजुर्वेदशाखाभेदरूपत्वं (११ पु.) पूर्वमेव समर्थितम् एतेन (९०) 'साङ्ख्यं च योगं च सनातनाद्ये वेदाश्च' इत्यत्र चशब्देन रहस्यं ग्राह्यमिति बोधितम् ।
'सरहस्या इत्यत्र रहस्यपदस्य पञ्चरात्रमूलभूतरहस्याम्नायपरत्वेन पूर्वोदाहृतवचनेषु उपरिचरवसुवृत्तान्ते पञ्चरात्रं प्रस्तुत्य -

> एतद्धि सर्वशास्त्राणां शास्त्रमुत्तमसंज्ञितम् ।  
एतदर्थ्यं च धर्म्यं च रहस्यं चैतदुत्तमम् ॥

इत्यत्र पञ्चरात्रशास्त्रस्य रहस्यत्वकथनपूर्वकमन्तर्धानोक्तिः । सप्तसु जन्मसु पाञ्चरात्रिकधर्मस्याविर्भावतिरोभावकथनावसरे -

> धर्मं च मत्तो गृह्णीष्वसात्त्वतं नाम नामतः ।

इत्युपक्रम्य -

> धर्म्यं चाग्र्यं च जग्राह सरहस्यं ससङ्ग्रहम् ।

इत्युक्तिः तदनन्तरं गीतोक्तदिशा सात्त्वतधर्मस्यापि साम्प्रदायिकत्वमभिधाय - 

> कथितो हरिगीतासु समासविधिकल्पितः ।  
नारदेन तु सम्प्राप्तस्सरहस्यस्ससङ्ग्रहः ॥  
दुर्विज्ञेयो दुष्करश्च सात्त्वतैर्धार्यते सदा ।

इत्युक्तिश्च सङ्गच्छते ॥

अत्र 'यद्वै सूते धातुराद्यं विधान'मित्युपक्रम्य सर्वे वेदास्सरहस्या' इत्यभिधानेन -

> यो ब्रह्मणं विदधाति पूर्वं यो वै वेदांश्च प्रहिणोति तस्मै' (श्वे.) । 

इति श्रुतिरत्र विवक्षितेति प्रतीयते । तत्र श्रुतौ च शब्देन रहस्याम्नायमूलकं पञ्चरात्रं विवक्षितमिति प्रतीयते । चतुर्मुखाय वेददानवत्पञ्चरात्रदानमपि तत्रतत्र संहितासु प्रतिपादितम् । इत्थं च 'सर्वे वेदास्सरहस्या' इत्यत्र हयशिरोरूपधारिणोऽनिरुद्धस्यानुग्रहेण चतुर्मुखेन लब्धयोर्वेदपञ्चरात्रयोस्तेनैव प्रवर्त्यत्वमभिहितं भवति ॥
</details>

###### प्राच्यसाङ्ख्ययोगगीता पञ्चरात्राणां वेदैकरस्यम्

> चतुर्विभक्तः पुरुषस्स क्रीडति यथेच्छति ।  
एवं स भगवान्देवः स्वेन ज्ञानेन बोधयत् ॥ २२ ॥  
एतत्ते कथितं पुत्र यथावदनुपृच्छतः ।  
सांख्ये योगे पञ्चरात्रे वेदारण्ये च वर्णितम् ॥ २३ ॥ 

इत्यनेन प्राप्यस्य परमात्मनः निर्गुणत्वप्रकारं साङ्ख्ययोगविधिना चिन्तनीयस्य जीवस्य ब्रह्मात्मकत्वं परमात्मजीवात्मनोर्व्यावर्तकधर्मा जीवानां बहुविधत्वं ब्रह्मादिदेवप्रवृत्तिधर्माराध्यस्यानिरुद्धस्यैव रुद्रजनकब्रह्मजनकत्वं हयशिरोरूपधार्यनिरुद्धानुग्रहेण चतुर्मुखेन लब्धयोर्वेदपश्चरात्रयोस्तेनैव प्रवर्त्यत्वं चतुरात्मवासुदेवस्यैव प्राप्यभूतस्य जगत्कारणत्वं साङ्ख्ययोगतात्पर्यविषयत्वम् एवमेव भगवदनुग्रहेण चतुर्मुखस्य ज्ञानं चेत्यादिकं प्राचीकशत् ॥

<details><summary>दीधितिः</summary>

रुद्रजनकचतुर्मुखजनकस्यैव पुरुषस्य पूर्वं परत्वमभिधायात्र पञ्चरात्रोक्तदिशा चतुर्विधत्वाभिधानेन तस्यैव प्राप्यत्वं पूर्वं प्रक्रान्तमुपसंहृतम् । साङ्ख्ययोगतात्पर्यविषयत्वं पञ्चरात्रप्रतिपाद्य पुरुषस्य यत्पूर्वमुक्तं तत् सनातनसाङ्ख्ययोगयोः वेदाविरोधं तदनन्तरकालिकग्रन्थानामेव वेदविरुद्धत्वं प्राचीनसाङ्ख्ययोगयोः पञ्चरात्रोक्तमुक्त्यनुगुणत्वं चोपपाद्य अन्ते प्राच्यलिखितकोशपाठे -

> साङ्ख्यज्ञाने तथा योगे यथावदनुवाणतम् । (मुद्रितकोशे)

इति पाठे वा तयोर्वेदैकरस्यस्योपसंहारेण स्थिरीकृतम् । एतेन -

> एवमेकं साङ्ख्ययोगं वेदारण्यकमेव च ।  
परस्पराङ्गान्येतानि पञ्चरात्रन्तु कथ्यते ॥

इति वचनार्थः : 'तत्कारणं साङ्ख्ययोगाधिगम्यम्' 'यो वैवेदांश्च'(श्वे) 'पुरुषं निर्गुणं साङ्ख्यम्' (मं) इति श्रुत्यर्थश्च प्रतिष्ठापितः ॥

कपिलासुरिसंवादवसिष्ठकराळजनकसंवादादौ कपिलदेवहूतिसंवादे (भाग ३ स्कं) च जीवब्रह्मणोर्भेदस्साङ्ख्यतात्पर्यविषय इति स्पष्टम् अयमर्थः उत्तरत्र निरूपयिष्यते । चतुरात्मनो वासुदेवस्य महाभारते पूर्वं तत्र तत्र निरूपणपूर्वकमोक्षधर्मेऽपि परत्वप्राप्यत्वयोः नारायणाख्याने तदाराधनभूतैकान्तिधर्मस्य भगवद्गीतायां सङ्ग्रहेण प्रतिपाद्यतायाः पञ्चरात्रप्रामाण्यप्रतिपादनपूर्वकं तत्र विस्तृतस्यास्य सात्त्विकैरनुष्ठेयतायाश्च प्रतिष्ठापनेन गीतानां मोक्षधर्माणां चैकार्थ्यं निर्व्यूढम् ॥
</details>

### उपसंहारः
तदेवं नारायणाख्याने विंशतिभिरध्यायैः पञ्चरात्रप्रामाण्यकथनपूर्वकं भगवद्गीतायां सङ्गृहीतस्य  
पञ्चरात्रे विस्तृतस्य सर्वधर्मश्रेष्ठस्य भगवत्प्राप्तिफलकस्यैकान्तिधर्मस्य प्रतिबुद्धैरनुष्ठेयत्वम् अप्रतिबुद्धैरननुष्ठेयता अनुष्ठातृदैौर्लभ्यं चोक्तं भवति ॥


