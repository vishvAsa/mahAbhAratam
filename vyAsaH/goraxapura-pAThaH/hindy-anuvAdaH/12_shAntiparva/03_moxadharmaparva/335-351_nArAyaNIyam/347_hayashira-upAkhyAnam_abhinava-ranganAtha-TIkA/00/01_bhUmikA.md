+++
title = "०१ भूमिका"

+++

॥ श्रियै नमः ॥
॥ श्रीलक्ष्मीहयवदनपरब्रह्मणे नमः ॥

**श्रीहयशिरउपाख्यानव्याख्यानभूमिका**

नित्यां जडां परार्थां प्रकृतिमधिष्ठाय सृजति यो विश्वम् ।  
स श्रीशस्तुरगमुखः स्फुरतुतरां मानसे कृपासिन्धुः ॥ १ ॥   
सुधारसमलिम्लुचानघविचित्रमोदावह-
प्रबन्धरचनप्रसृत्वरयशस्सिताशामुखः ।  
पुराणहयताण्डवौपयिकरङ्गजिह्वाञ्चलः  
स कृष्णकलिजिद्यतिप्रवरदेशिको भासताम् ॥ २ ॥  
हयमुखपदत्रसेवकनव्यश्रीरङ्गनाथकलिमथनः ।  
ज्ञानविरक्तिदयादिमगुणखनिरिन्धां गुरुर्यतीशानः ॥ ३ ॥  

सुविदितमेवेदं सारासारविवेचकानां सचेतसां सुधियाम् । यद् —  
भूतानां प्राणिनः श्रेष्ठाः प्राणिनां बुद्धिजीविनः ।  
बुद्धिमत्सु नराः श्रेष्ठा नरेषु ब्राह्मणाः स्मृताः ॥  
ब्राह्मणेषु च विद्वांसो विद्वत्सु कृतबुद्धयः ।  
कृतबुद्धिषु कर्तारः कर्तृषु ब्रह्मवेदिनः ॥ ' 

इति ......
भगवन्मनुवचनप्रामाण्यानुरोधादस्मिञ् जगति ब्रह्मविदेक एव सर्वेभ्योऽप्यभ्यधिकः - 'नहि ज्ञानेन सदृशं पवित्रमिह विद्यते' - इति गानादखिलेषु ज्ञानेषु ब्राह्मं ज्ञानमेकमेव पवित्रतमं चेति ।

[[iii]]
 
तादृशं च ज्ञानं श्रीभगवल्लक्ष्मीहयमुखकृपायत्तम् । तस्य च भगवत आविर्भावचरितगुणादिकं सम्यगभिवर्णितं भगवता ब्रह्मविदग्रेसरेण मुनिप्रकाण्डेन श्रीकृष्णद्वैपायनेन महाभारते द्वादशे शान्तिपर्वणि मोक्षधर्मे नारायणीये (णाख्याने) सप्तपञ्चाशदुत्तरत्रिशततमेऽ(३५७)ध्याये चतुर्नवतिपद्यमिते श्रीहयशिर उपाख्याने ।
शान्तिपर्व चाष्टादशसु पर्वस्वेकतमम् । तेषां च पर्वणां नामान्येवं बोध्यानि -
१ आदिः
२ सभा
३ वनम्
४ विराटः
५ उद्योगः
६ भीष्मः
७ द्रोणः
८ कर्णः
९ शल्यः
१० सौप्तिकम्
११ स्त्री
१२ शान्तिः
१३ अनुशासनम् 
१४ आश्वमेधिकम्
१५ आश्रमवासिकम्
१६ मौसलम्
१७ महाप्रस्थानिकम्
१८ स्वर्गारोहणम् 
इति ॥

अथ च पर्वरुचिरतरसहकारतरुसमुदयविभास्वरे धार्मिकवरपूर्व पुरुषचरितभगवद्वासुदेवशुभतमगुणगणनिश्श्रेयससाधननिगमोपबृंहणधर्मनृपनयादिपचेलिमस्वादुतमफलमेदुरे मधुरतरवचननिचयमकरन्दरसास्वादलोलबुधव्रजमधुत्रतसंसेविते भारतमहारामे पारिजातायमानं समिन्धे किमपि श्रीहयमुखशुभंयुगुणनिकरकरम्भितं श्रीहयशिरउपाख्यानम् ।

अत्रेदमवधेयम् । पञ्चमाम्नाये महाभारतेऽत्रोपनिषद्रूपा भगवद्गीतेव मोक्षधर्मोऽपि प्रशस्तः । तत्र विंशत्यध्यायोन्मितं नारायणाख्यानं ज्ञानकाण्डत्वेन बहुभिराचार्यैः परिगृहीतमभ्यर्हितं च । तत्र चैवमभ्यधायि विस्पष्टम् । अनन्यप्रयोजनभगवदाराधनरूप एकान्तिधर्म एव श्रेयान् । स धर्मो भगवद्गीतायां सङ्गृहीतः । पञ्चरात्रे तु विस्तृत इति । 

[[V]]

तत्प्रसङ्गेनैवं तदाख्याने सप्तदशाध्याये क्रमेण प्रश्नप्रतिवचनोक्ती दृश्येते । अत्र जगति बहवो विप्राः किमर्थमिमं धर्मं नानुतिष्ठन्ति । सात्विकराजसतामसभेदैः पुमांसस्त्रिविधाः । तेषु यस्मिन् पुंसि जन्मकाले प्राक्तनसुकृतपरिपाकेण सत्वाधिष्ठातुर्भगवतो नारायणस्य निपतति कटाक्षः । स एव सात्विकः प्रतिबुद्धो मोक्षार्थचिन्तकश्चेति ।

किञ्चैवं प्रत्यपादि भगवद्गीतायाम् । पुंसां सत्वोद्रेकेण जायते ज्ञानम् । तदावरकौ हि रजस्तमोगुणौ । तन्निरसनपूर्विका यदा सत्वाभिवृद्धिस्तदैव ज्ञानपरिपूर्तिरिति ।

ईदृशी ज्ञानसंपूर्तिः कस्य वा पुंसः स्यादिति सत्यां च जिज्ञासायां तदपनोदनाय तदाख्यानषोडशाध्यायरूपं प्रशस्ततरं हयशिरउपाख्यानं प्रवृत्तम् । अयमंशः किञ्चिदग्रेऽपि प्रकारमेदन प्रस्तोष्यते । वक्ष्यमाणकथाया अवतरणिकेयमेवं विज्ञेया ।

अत्रैवमुपाख्याने कथा प्रस्तूयते । पुरा खलु श्रीवैशम्पायनजनमेजययोर्भगवद्व्यासोपज्ञं संवृत्तो भगवद्गुणाभिवर्णनात्मकः संवादः सौतिमुनिनानूदितः शौनकमुनये तथाहि — निरुपाधिककृपाजलधिर्भगवान्वासुदेवः प्रलयकाले तमोवस्थापन्नायां मूलप्रकृतौ विलीनानां सिक्थकलग्नहेमकणसदृक्षाणां प्रक्षीणज्ञानानां चेतनानां सुखवैधुर्यं पर्यालोच्य तेषां ज्ञानसुखसंपिपादयिषया, स्वयं सङ्कर्षणप्रद्युम्नानिरुद्धव्यूहरूपेणावततार । सलिलेशयो योगनिद्रामधिष्ठितः परमकारुणिकः श्रियः पतिर्भगवान्नारायणोऽनिरुद्धः भुवनसृष्टिं विचिन्तयंस्तां विधात्रा निर्मिमापयिषुः सहस्रपत्रे स्वनाभिपद्मे ससर्ज हिरण्यगर्भम् । तदनु स परमेष्ठी श्रीनारायणेनानुज्ञातोऽसृजत्सर्वान्भूतगणान् । चतुर्मुखसर्गात्प्रागेव निजनाभिकमलदले विनिहितौ भगवता द्वौ जलबिन्दू । हिरण्यगर्भजभूतसृष्ट्यनन्तरं नारायणसङ्कल्पेन तयोरेको बिन्दुर्मध्वाभो रुचिरप्रभो जज्ञे । स एव तामसो मधुनामा दैतेयो जातः । 

[[vi]]

कठिनस्त्वपरो बिन्दू राजसः कैटभोऽभवत् । ततो महाबलौ तामसराजसौ पद्मनालानुगौ गदाहस्तौ तौ चतुराननेन योद्धुमभ्यधावताम् । तौ च ददृशतुररविन्दस्थं चारुविग्रहांश्चतुरो वेदान् सृजन्तममितप्रभं ब्रह्माणम् । अनन्तरमसुरोत्तमौ तदन्तिके विग्रहवतश्चतुरो वेदानभिवीक्ष्य पश्यति विधातरि तान् सहसा प्रगृह्य रसातलं विविशतुः । ततो हृतेष्वाम्नायेषु पद्मयोनिर्भृशं दुःखितो बहुधा विलपितुमारेभे -

> वेदा मे परमं चक्षुर्वेदा मे परमं बलम् ।  
वेदा मे परमं धाम वेदा मे ब्रह्म चोत्तरम् ॥  
मम वेदा हृताः सर्वे दानवाभ्यां बलादितः ।  
अन्धकारा हि मे लोका जाता वैदैर्विना कृताः ॥  
अहो बत महद्दुःखं वेदनाशनजं मम ।  
प्राप्तं दुनोति हृदयं तीव्रं शोकपरायणम् ।  
को हि शोकार्णवे मग्नं मामितोऽद्य समुद्धरेत् 

इति ॥ ..यमतिमात्रं शोचन् पद्मजः प्राञ्जलिः सर्वभूतान्तरात्मानं पुण्डरीकाक्षं शरणयन् बहुधा स्तुवन्निदमभाणीत् । भगवंस्तव प्रसादादभूत्सप्तधा मे जन्म मानसं चाक्षुषं वाचिकं श्रवणजं (नासत्यम्) नासिक्यम् अण्डजं पद्मजं चेति । प्रतिसर्गं तवाहं तनुजः त्वमीश्वरः त्वयाहं विनिर्मितः साम्प्रतं वेदाहरणादन्धोऽस्मि । कृपानिधे जागृहि ददस्व मम चक्षूंषि तेऽहं प्रियः प्रियोऽसि मे त्वमिति ॥ एवमभिष्टुतः स्वयंभुवा वेदानुद्दिधीर्षुरनिरुद्धो जहौ निद्राम् । अथ प्रबुद्धः स पद्माक्षश्चतुर्मुखकृते चन्द्रप्रभां हयशिरोरूपां वेदमयीं नानामूर्तियुतां द्वितीयां विभवतनूमापेदे । स विधात्रा साक्षादकारि च । तद्वपुषि नानामूर्तीनामेवमवस्थानं वर्णितम् । 

[[vii]]

तस्य मूर्धा सतारका द्यौः केशा दीर्घा रविरश्मिसमप्रभाः कर्णावाकाशपाताले ललाटं भूः भ्रुवौ गङ्गासरस्वत्यौ चक्षुषी सोमसूर्यौ नासा सन्ध्या संस्कारः ओंकारः जिह्वा विद्युत् दन्ताः पितरः ओष्ठौ गोलोकब्रह्मलोकौ ग्रीवा कालरात्रिरिति । स तत्र परमं तदनु स विश्वेशस्तिरोदधे रसातलं प्रविवेश च ।  योगमास्थित उद्गीतं स्वरं प्रासृजत् । स च स्वरो जलान्तर्दिगन्तरविसृत्वरो बभूव । तेन च नादेन तावसुरौ पाताले वेदान्निगूढं निक्षिप्य भिया पलायामासतुः । अत्रान्तरे हयशिरोधरो भगवान् हरिराम्नायान् जग्राह ब्रह्मणे प्रादाच्च । ततः स स्वां प्रकृतिमापेदे । अथ मधुकैटभौ सत्वरं पुनराजग्मतुर्नागालयम् । न तत्र तौ वेदान् ददृशतुः । ततस्तौ तस्मात्सवेगमुत्तस्थतुः । अथ तौ समहाहासावपश्यतां सलिलोपरिगे विभास्वरे नागपर्यङ्के शयानं योगनिद्रामधिगतं पुरुषोत्तमम् । अनन्तरं दानवेन्द्रौ को वात्र नागशयने सुखं सुप्तः अयमेव वेदानपजहार नूनमसौ दण्ड्य इति परुषं भाषमाणौ हरिं बोधयामासतुः । तदनु सर्वेश्वरस्तौ दानवौ रणाभिलाषुकौ विज्ञाय ताभ्यां योद्धुं मनो दधे । अथ तयोः श्रीनारायणस्य च समजनि लोकत्रयभयावहः समरः । ततो मधुकैटभौ रणे जघान भगवान् हयशिराः । एवं भक्तवत्सलः कृपासिन्धुः श्रीवल्लभो नष्टानां वेदानां प्रत्यर्पणेन शोकमपनयन् सर्वोपयिकीमग्र्यामपि मतिं प्रदिशंश्चतुर्वदनं प्रहृष्टमानसं चकार । ततः स देवोऽन्तर्दधे । अथ स शार्ङ्गधरो जगति धर्मबोधादिप्रवर्तनाय पुनर्हयशिरस्तनुमेवाङ्गीचकारेति ।

अत्र चोपाख्याने निरणाय्ययमर्थः तथाहि - मधुकैटभकृतवेदापहरणजजीवसमष्टिभूतहिरण्यगर्भाज्ञानविधूननपुरस्सरहयरूपधरानिरुद्धकटाक्षजनितसत्वगुणोच्छ्रयाविष्करणेन तदितरेषामपि जीवानां जननकालिकमधुसूदनकटाक्षेणैव सात्विकप्रतिबुद्धमोक्षार्थचिन्तकताः सम्भवेयुर्नान्यथेति । 

[[viii]]

अयमर्थ एतदुपख्यानात्पूर्वं नारायणाख्यानेऽष्टमेऽध्याये -

> यदा च सुरकार्यं ते अविषयं भविष्यति ।  
प्रादुर्भावं गमिष्यामि तदात्मज्ञानदेशिकः ॥

इति हिरण्यगर्भं प्रति हयशिरस उक्तौ स्फुटतरः । पद्येऽत्र प्रयुक्तेन सुरपदेन 'दैवीसम्पद्विमोक्षाये'त्युदीरितदैवसम्पदुपलक्षिता विवक्षिता इत्यनुसन्धेयम् ।
अस्य च दुरूहनिगमाञ्चलतत्वावबोधकक्लिष्टतमपदजटिलस्य हयशिर-उपाख्यानस्य परस्सहस्रप्रमाणवचनोपबृंहितपरानुल्लिखितवेदार्थभासुरां सुललितरसमेदुरपदजालमनोहरां विस्तृतरुच्यतमावतरणविभास्वरां हयशिरोरत्नभूषणाभिधां कामपि व्याख्यां स्वोपज्ञपदविवरणभूतां हयशिरोरत्नभूषणदीधितिनामिकामनुव्याख्यां चानुजगृहुः श्रीहयास्यपदाम्बुजयुगलपरिभजनसमुत्तम्भितानितरसुलभबहुविधदर्शननिशितमतिविभवा मद्गुरुचरणाः श्रीलक्ष्मीहयग्रीवदिव्यपादुकासेवकश्रीमदभिनवरङ्गनाथब्रह्मतन्त्रपरकालमहादेशिकाः । अथैवमेषां प्रासङ्गिकं पूर्वतुर्याश्रमयोर्जीवनचरितं तच्चरितजिज्ञासूनामवबोधाय किञ्चिन्निगद्यते ।
अमी खलु शैलखवसुभू (१८०७) समे शालिवाहनशके तारणवत्सरे आषाढमासि दर्शे कुजदिने कर्कटमासनवमदिवसे (२२-७-१८८४) पुनर्वसुभे प्रातश्चतसृषु घटिकासु कर्कटलग्ने कृतावतरणाः श्रीहरितकुलतिलकविद्वद्वरश्रीराघवार्यशेषाम्बातनूभवाः प्रथिततरनिजपितामहश्रीरङ्गार्यसमर्चितश्रीनृसिंहकृपालब्धोदयाः भाग्यनगरान्तर्ग(हैदराबाद)तात्मकूरुनगरातिवाहितशैशवाः तत्वमार्तण्डादिषण्णवतिग्रन्थनिर्मातृप्रख्यातवैमवप्रसिद्धविद्वद्वरेण्यसुरपुरराजगुरुश्रीनिवासाचार्यवंश्यकाव्य नाटकालङ्कारादिनिपुणतमस्वमातामहश्रीराघवार्यघृणासमवाप्तसाहितीसर्वस्वाः श्रीमत्पण्डितरत्नतर्कतीर्थकस्तूरीरङ्गनाथार्यगुरुवरसमधिगतन्यायतन्त्रवैदुष्यभराः श्रीश्रीकृष्णब्रह्मतन्त्रपरकालमहादेशिकसंयमीन्द्रकरुणाकटाक्षसमासादितब्रह्मविद्यावैशद्याः श्रीमहीशूरपुरमहाराजसंस्कृतमहा कलाशालायामधिरूढन्यायशास्त्रप्रधानोपाध्यायपदाः अध्यापितकारितविद्वत्परीक्षोत्तरणान्तेवासिसमुदयाश्चासन् ।
साम्प्रतमिमे श्रीब्रह्मतन्त्रपरकालमुनिकुलधनश्रीहयमुखास्थान मूर्धाभिषिक्तानां प्राचामाचार्याणामेकतमभूतास्त्रयस्त्रिंशाः श्रीकृष्णब्रह्मतन्त्रपरकालसंयमीन्द्रकृपावाप्तचक्राङ्कभाष्याः श्रीवरदरामानुजमुनीन्द्रचरणाब्जविन्यस्तात्मभराः गजवेदवसुभू(१८४८)समे शालिवाहनशके क्रोधनहायने आश्वयुजमासे कृष्णनवम्यां रविवासरे (११-१०-१९२५) श्रीवागीशब्रह्मतन्त्रपरकालयतिवरोपात्तमोक्षाश्रमाः तादृशवत्सराश्वयुजबहुलत्रयोदश्यां गुरुवारे (१५-१०-१९२५) तादृशास्थान्यां पट्टाभिषिक्ताः महीशूरनगरमहाराजश्रीमज्जयचामराजेन्द्रसार्वभौमकुलगुरवः श्रीहयवदनचरणनलिननिरन्तरपरिचरणनिगमाञ्चलरहस्यबोधनाः श्रीरामानुजसंयामिमणिदर्शनतत्वदृढीकरणपटुतरबहुप्रबन्धरचनादिभिर्दिवसान् क्षणमिव नयन्तो विद्योतन्ते ।
अनन्तरमेवमिदमवगम्यमेतदुपाख्यानविवृतेरवतरणबीजम् । एकदामी महाभागाः पूर्वाश्रमे पौराणिकमणिश्रीहयग्रीवशास्त्रिप्रवरविरचितायां श्रीभागवतभूमिकायां समुल्लिखितां श्रीवागीशतत्वयाथार्थ्यज्ञानविधुरतत्कृपापाङ्गविदूरगकतिपयजनोक्तिमभिवीक्षमाणास्तत्तत्वविमर्शनाय बहुधा प्रयतमानाः पञ्चरात्रपुराणादिपरिशीलनेनापि सौहित्यमलभमानास्ततइतः श्रुतीर्विचिन्वानाः ऋग्वेदाष्टमाष्टके विभास्वरं चतुर्दशोत्तरशततमं श्रीसायणाचार्यमाण्यसंवलितं दशर्चं - 'धर्मासमन्तात्रिवृत'मित्यादिकं धर्मसूक्त(अ. ८ अ. ६ व. १६ अ. १० म. १० सू. ११४)मद्राक्षुः ।
अस्य च सूक्तस्यैते शश्वदावर्तितश्रीहयवदनमन्त्रमहिमभूम्ना चतुष्कपर्देतिश्रुतिं लक्ष्मीरूपवाग्देवीवल्लभब्रह्मप्रतिपादनपरामभिप्रयन्तः श्रीवाजिमुखतत्वाविष्कारकतया कामपि मनोहरां बहुप्रमाणविलसितामितरदुर्भेदां व्याख्यामकार्षुः ।

[[x]] 

तदनु सगार्हस्थ्या एव ते चकमिरे रचयितुं श्रीहयशिरउपाख्यानस्य टीकाम् । अथ हन्ताविलम्बितमेव समजनि तेषां प्रव्रज्योपलम्भः । क्रोधनशरदि तुर्याश्रमस्वीकरणानन्तरं कतिपयेषु मासेषु व्यतीतेषु श्रीदेशिकेन्द्राणां वपुषि किञ्चिदस्वास्थ्यं समजनि । तच्च विधिविलसितेन क्रमादुपचितं शोभापर्यवसन्नमभूत् । स च श्वयथुरुल्बणां दशामापेदे खशराष्ट्रभू(१८५०)समे शालिवाहशके प्रभववत्सरद्वितीयदले । तदात्वेऽपि प्रत्यहं भगवतः श्रीवाजिवक्त्रस्य तुलसीदलार्चनं तन्मन्त्रावर्तनं मध्यन्दिनात्परं तदुपाख्यानव्याख्यानलेखनं च प्रावर्तन्त निरन्तरायम् । तदात्वमाषण्मासमलवणं केवलं क्षीरान्नभुक्तिः । ईदृशमिदमदसीयं मनोदार्ढ्यमश्रुतदृष्टचरम् । अथ शशीषुवसुभू(१८५१)समे शके विभवहायने श्रीहयमुखजयन्तीमहोत्सवावसर एव समापिता तदुपाख्याव्याख्या । तदैव श्रीदेशिकेन्द्राः श्रीहयास्यस्य निरवग्रहेणानुग्रहेणोल्लाघा बभूवुः ।
ईदृशीमवाङ्मनसगोचरां व्यथामनुभवद्भिरपि संयमीन्द्रैर्यावदनामयं व्यतानि श्रीतुरगमुखस्य नवलक्षतुलसीदलपूजा ।
अपिच भगवन्हयमुख तादृशाशक्तिदशायामपि व्याख्याननिर्माणं लक्षार्चनं च मां कारयसि । कीदृशी ते मयि करुणेति ब्रुवन्ति संयमिवराः श्रीलक्ष्मीहयवदनरत्नमालास्तोत्रे -

> धर्मं पूर्वाश्रमोक्तं सुकरमपि न कृत्वान्तिमोक्तस्य तस्याऽनुष्ठानेऽशक्तिभीतं हयमुख कृपणं लम्भयित्वाऽऽश्रमं तम् ।  
शोभोद्रेकादिनाचाविशय उपगते लक्षपूजां तुलस्या  
स्वोपाख्याव्याकृतिं चाकलयसि कियती मय्यनर्घा दया ते 

इति ॥ एते खलु संयमीन्द्राः गुरुचरणैः सर्वतन्त्रस्वतन्त्रैः श्रीमद्वेङ्कटनाथार्यैरधिकरणसारावल्ल्यामन्ते -

> पाराशर्यः प्रभूतादुपनिषदमृतोदन्वतः सारभूतं  
निर्मथ्यादत्त सूत्रैरवितथनिगमाचार्यनामा मुनीन्द्रः ।
>
> [[xi]]
>
> यत्तन्निष्कृष्टमित्थं यतिपतिहृदयारूढमारूढतार्क्ष्यः  
तद्वक्ता वाजिवक्त्रः सहममगुरुभिर्वादिहंसाम्बुवाहैः  ॥

इति स्वप्रबन्धः श्रीहयमुखेनैव निर्मापितो न तु स्वधिया कृत इत्यनुगृहीतां वचनसरणिमवलम्बमानाः -

> श्रीकृष्णब्रह्मतन्त्रोत्तमगुरुवपुषा यो ममोपादिशत्स्वौ  
मन्त्रौ तौ जापयित्वाऽनभिमुखमपि मां स्वीयसेवाधिराज्ये ।  
भक्त्या प्रावर्तयच्च प्रगुणतमकूपावारिधिः श्रीहयास्यः  
स्वोपाख्यानस्य सोऽयं विवृतिमपि मया कारयत्यन्तरात्मा ॥

इति श्रीकुष्णब्रह्मतन्त्रपरकालसंयमीन्द्ररूपधरः श्रीहयास्यः स्वं मन्त्रद्वयं ममोपदिशंस्तच्च मां जापयन्स्वसेवासाम्राज्येऽनभिमुखमपि मां प्रवर्तयन्स्वोपाख्यानस्य विवृतिमपि कारयामासेति वदन्ति ग्रन्थादौ त्रयोदशे पद्ये ।

अथ संक्षिप्य ग्रन्थार्थक्रोडीकरणम्

एकपञ्चाश (फारं) दष्टिकाप्रमितेऽत्र प्रबन्धे द्विनवत्युत्तरत्रिशत(३९२)मिता विषयाः सप्रमाणं सप्रपञ्चं सुललितं च सम्यगभिवर्णिताः । षोडशाधिकशततम(११६)पुटादितो हयशिरउपाख्यानोपक्रमः । अयमुपाख्यानाध्यायो नारायणाख्याने (णीये) षोडशः । तत्र सप्तदशे हयशिरउपाख्यानानन्तराध्याये -

> जायमानं हि पुरुषं यं पश्येन्मधुसूदनः ।  
सात्विकः स तु विज्ञेयः स वै मोक्षार्थचिन्तकः ॥

इति त्रिसप्ततितमे पद्ये मधुसूदनपदमुपात्तम् । तदर्थो न बुध्यते हयशिरोवृत्तान्तज्ञानमन्तरा । तदर्थं तत्पूर्वं तादृशोपाख्यानाध्यायः प्रववृतेऽवतरणदृढीकरणाय । तत्र चतुर्दशोत्तरशतं (११४) विषयाः प्रस्तुताः ॥
अत्र ग्रन्थे समग्रविषयाः (३९२) तेषु विस्तारभिया कतिपये द्विचत्वारिंशन्मुख्या एवांशा निरूप्यन्ते तथाहि ॥

