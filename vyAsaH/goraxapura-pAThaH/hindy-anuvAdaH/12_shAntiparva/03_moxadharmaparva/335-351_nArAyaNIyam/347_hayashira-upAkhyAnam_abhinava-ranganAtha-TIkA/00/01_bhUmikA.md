+++
title = "०१ भूमिका"

+++

## मङ्गलम्
॥ श्रियै नमः ॥
॥ श्री-लक्ष्मी-हय-वदन-पर-ब्रह्मणे नमः ॥

**श्री-हय-शिर-उपाख्यान-व्याख्यान-भूमिका**

[[Piii]]
**श्रीहयशिरउपाख्यानव्याख्यानभूमिका**

नित्यां जडां परार्थां  
प्रकृतिम् **अधिष्ठाय सृजति** यो विश्वम्।  
स श्रीशस् तुरग-मुखः  
**स्फुरतुतरां** मानसे कृपा-सिन्धुः॥ १॥  

सुधा-रस--+++(चोर=)+++मलि-म्लुचानघ-विचित्र-मोदावह-  
प्रबन्ध-**रचन**-प्रसृत्वर-यशस् सिताशामुखः।  
पुराण-हय-ताण्डवौपयिक-रङ्ग-जिह्वाञ्चलः  
स कृष्ण-कलि-जिद्-यति-प्रवर-देशिको **भासताम्** ॥ २॥ +++(5)+++  

हय-मुख-पद-**त्र-सेवक**-  
नव्य-श्री-रङ्ग-नाथ-कलि-मथनः।  
ज्ञान-विरक्ति-दयादिम-  
गुण-खनिर् **इन्धां** गुरुर् यतीशानः॥ ३॥

## ब्रह्मज्ञानम्
सुविदितम् एवेदं सारासार-विवेचकानां सचेतसां सुधियाम्। यद् —

> भूतानां प्राणिनः श्रेष्ठाः  
प्राणिनां बुद्धि-जीविनः।  
बुद्धिमत्सु नराः श्रेष्ठा  
नरेषु ब्राह्मणाः स्मृताः॥  
ब्राह्मणेषु च विद्वांसो  
विद्वत्सु कृत-बुद्धयः।  
कृत-बुद्धिषु कर्तारः  
कर्तृषु ब्रह्म-वेदिनः॥+++(5)+++

इति भगवन्-मनु-वचन-प्रामाण्यानुरोधाद्  
अस्मिन् जगति ब्रह्म-विद् एक एव  
सर्वेभ्यो ऽप्य् अभ्यधिकः - 

> 'नहि ज्ञानेन सदृशं  
पवित्रम् इह विद्यते' 

\- इति गानाद्  
अखिलेषु ज्ञानेषु ब्राह्मं ज्ञानम् एकम् एव पवित्रतमं चेति।

## उपाख्यानम्
तादृशं च ज्ञानं श्रीभगवल्-लक्ष्मी-हय-मुख-कृपायत्तम्।  
तस्य च भगवत आविर्भाव-चरित-गुणादिकं सम्यग् **अभिवर्णितं**  
भगवता ब्रह्मविद्-अग्रसरेण मुनिप्-रकाण्डेन श्रीकृष्णद्वैपायनेन  
महाभारते द्वादशे शान्तिपर्वणि मोक्षधर्मे नारायणीये (णाख्याने) सप्तपञ्चाशद्-उत्तर-त्रिशततमे (३५७) ऽध्याये चतुर्-नवति-पद्य-मिते श्रीहयशिर उपाख्याने।

## पर्वाणि
शान्तिपर्व चाष्टादशसु पर्वसु एकतमम्।  
तेषां च पर्वणां नामान्य् एवं बोध्यानि -

1.  आदिः
2.  सभा
3.  वनम्
4.  विराटः
5.  उद्योगः
6.  भीष्मः
7.  द्रोणः
8.  कर्णः
9.  शल्यः
10. सौप्तिकम्
11. स्त्री
12. शान्तिः
13. अनुशासनम्
14. आश्वमेधिकम्
15. आश्रमवासिकम्
16. मौसलम्
17. महाप्रस्थानिकम्
18. स्वर्गारोहणम्

इति॥

## प्रशस्तता
अथ च पर्व-रुचिरतर-सहकार-तरु-समुदय-विभास्वरे  
धार्मिक-वर-पूर्व-पुरुष-चरित-- भगवद्-वासुदेव-शुभतम-गुण-गण- निश्श्रेयस-साधन-निगमोपबृंहण- धर्म-नृप-नयादि- पचेलिम-स्वादुतम-फल-मेदुरे  
मधुरतर-वचन-निचय-मकरन्द-रसास्वाद-लोल- बुध-व्रज-मधुव्रत-संसेविते भारत-महारामे  
पारिजातायमानं **समिन्धे** किम् अपि श्रीहयमुख-शुभंयु-गुण-निकर-करम्भितं+++(=मिश्रितम्)+++ श्रीहयशिरउपाख्यानम्।

अत्रेदम् अवधेयम्।  
पञ्चमाम्नाये महाभारते  
ऽत्रोपनिषद्-रूपा भगवद्गीतेव  
मोक्षधर्मो ऽपि प्रशस्तः।  
तत्र विंशत्यध्यायोन्मितं नारायणाख्यानं ज्ञानकाण्डत्वेन  
बहुभिर् आचार्यैः परिगृहीतम् अभ्यर्हितं च।  
तत्र चैवम् अभ्यधायि विस्पष्टम्।  

अनन्य-प्रयोजन-भगवद्-आराधन-रूप एकान्ति-धर्म एव श्रेयान्।  
स धर्मो भगवद्गीतायां सङ्गृहीतः।  
पञ्चरात्रे तु विस्तृत इति।

[[Pv]]  
तत् प्रसङ्गेनैवं तदाख्याने सप्तदशाध्याये क्रमेण प्रश्न-प्रतिवचनोक्ती दृश्येते। अत्र जगति बहवो विप्राः किम् अर्थम् इमं धर्मं नानुतिष्ठन्ति। सात्विक-राजस-तामस-भेदैः पुमांसस् त्रिविधाः। तेषु यस्मिन् पुंसि जन्मकाले प्राक्तन-सुकृत-परिपाकेण सत्वाधिष्ठातुर् भगवतो नारायणस्य निपतति कटाक्षः। स एव सात्विकः प्रतिबुद्धो मोक्षार्थचिन्तकश् चेति।

किञ्चैवं प्रत्यपादि भगवद्गीतायाम्। पुंसां सत्वोद्रेकेण जायते ज्ञानम्। तद्-आवरकौ हि रजस्तमोगुणौ। तन्-निरसनपूर्विका यदा सत्वाभिवृद्धिस् तदैव ज्ञानपरिपूर्तिर् इति।

ईदृशी ज्ञानसंपूर्तिः कस्य वा पुंसः स्याद् इति सत्यां च जिज्ञासायां तद्-अपोदनाय तदाख्यानषोडशाध्यायरूपं प्रशस्ततरं हयशिरउपाख्यानं प्रवृत्तम्। अयम् अंशः किञ्चिद् अग्रे ऽपि प्रकारभेदेन प्रस्तोष्यते। वक्ष्यमाणकथाया अवतरणिकेयम् एवं विज्ञेया।

अत्रैवम् उपाख्याने कथा प्रस्तूयते। पुरा खलु श्रीवैशम्पायन-जनमेजययोर् भगवद्-व्यासोपज्ञं संवृत्तो भगवद्-गुणाभिवर्णनात्मकः संवादः सौतिमुनिनानूदितः शौनकमुनये तथाहि — निरुपाधिक-कृपा-जलधिर् भगवान् वासुदेवः प्रलयकाले तमो ऽवस्थापन्नायां मूलप्रकृतौ विलीनानां सिक्थकलग्नहेमकणसदृक्षाणां प्रक्षीणज्ञानानां चेतनानां सुखवैधुर्यं पर्यालोच्य तेषां ज्ञान-सुख-संपिपादयिषया, स्वयं सङ्कर्षण-प्रद्युम्नानिरुद्ध-व्यूह-रूपेण अवततार। सलिलेशयो योगनिद्राम् अधिष्ठितः परमकारुणिकः श्रियः पतिर् भगवान् नारायणो ऽनिरुद्धः भुवन-सृष्टिं विचिन्तयंस् तां विधात्रा निर्मिमापयिषुः सहस्रपत्रे स्व-नाभिपद्मे ससर्ज हिरण्यगर्भम्। तदनु स परमेष्ठी श्रीनारायणेनानुज्ञातो ऽसृजत् सर्वान् भूतगणान्। चतुर्मुख-सर्गात् प्राग् एव निज-नाभि-कमल-दले विनिहितौ भगवता द्वौ जलबिन्दू। हिरण्यगर्भज-भूत-सृष्ट्य्-अनन्तरं नारायण-सङ्कल्पेन तयोर् एको बिन्दुर्मध्वाभो रुचिरप्रभो जज्ञे। स एव तामसो मधुनामा दैतेयो जातः।

[[Pvi]]
कठिनस् त्व् अपरो बिन्दू राजसः कैटभो ऽभवत्। ततो महाबलौ तामसराजसौ पद्मनालानुगौ गदाहस्तौ तौ चतुराननेन योद्धुम् अभ्यधावताम्। तौ च ददृशतुर् अरविन्दस्थं चारुविग्रहांश् चतुरो वेदान् सृजन्तम् अमितप्रभं ब्रह्माणम्। अनन्तरम् असुरोत्तमौ तद्-अन्तिके विग्रहवतश् चतुरो वेदान् अभिवीक्ष्य पश्यति विधातरि तान् सहसा प्रगृह्य रसातलं विविशतुः। ततो हृतेषु आम्नायेषु पद्मयोनिर् भृशं दुःखितो बहुधा विलपितुम् आरेभे -

> वेदा मे परमं चक्षुर् वेदा मे परमं बलम्।  
> वेदा मे परमं धाम वेदा मे ब्रह्म चोत्तरम्॥  
> मम वेदा हृताः सर्वे दानवाभ्यां बलादितः।  
> अन्धकारा हि मे लोका जाता वैदैर् विना कृताः॥  
> अहो बत महद् दुःखं वेदनाशनजं मम।  
> प्राप्तं दुनोति हृदयं तीव्रं शोकपरायणम्।  
> को हि शोकार्णवे मग्नं माम् इतो ऽद्य समुद्धरेत्॥

इति॥ ..यम् अतिमात्रं शोचन् पद्मजः प्राञ्जलिः सर्वभूतान्तरात्मानं पुण्डरीकाक्षं शरणयन् बहुधा स्तुवन्न् इदम् अभाणीत्। भगवंस् तव प्रसादाद् अभूत् सप्तधा मे जन्म मानसं चाक्षुषं वाचिकं श्रवणजं (नासत्यम्) नासिक्यम् अण्डजं पद्मजं चेति। प्रतिसर्गं तवाहं तनुजः त्वम् ईश्वरः त्वयाहं विनिर्मितः साम्प्रतं वेदाहरणाद् अन्धो ऽस्मि। कृपानिधे जागृहि ददस्व मम चक्षूंषि ते ऽहं प्रियः प्रियो ऽसि मे त्वम् इति॥ एवम् अभिष्टुतः स्वयंभुवा वेदान् उद्दिधीर्षुर् अनिरुद्धो जहौ निद्राम्। अथ प्रबुद्धः स पद्माक्षश् चतुर्मुखकृते चन्द्रप्रभां हयशिरोरूपां वेदमयीं नानामूर्तियुतां द्वितीयां विभवतनूम् आपेदे। स विधात्रा साक्षाद् अकारि च। तद् वपुषि नानामूर्तीनाम् एवम् अवस्थानं वर्णितम्।

[[Pvii]]
तस्य मूर्धा सतारका द्यौः केशा दीर्घा रविरश्मिसमप्रभाः कर्णाव् आकाशपाताले ललाटं भूः भ्रुवौ गङ्गासरस्वत्यौ चक्षुषी सोमसूर्यौ नासा सन्ध्या संस्कारः ओङ्कारः जिह्वा विद्युत् दन्ताः पितरः ओष्ठौ गोलोकब्रह्मलोकौ ग्रीवा कालरात्रिर् इति। स तत्र परमं तदनु स विश्वेशस् तिरोदधे रसातलं प्रविवेश च। योगम् आस्थित उद्गीतं स्वरं प्रासृजत्। स च स्वरो जलान्तर्-दिगन्तर-विसृत्वरो बभूव। तेन च नादेन ताव् असुरौ पाताले वेदान् निगूढं निक्षिप्य भिया पलायामासतुः। अत्रान्तरे हयशिरोधरो भगवान् हर् आम्नायान् जग्राह ब्रह्मणे प्रादाच् च। ततः स स्वां प्रकृतिम् आपेदे। अथ मधुकैटभौ सत्वरं पुनर् आजग्मतुर् नागालयम्। न तत्र तौ वेदान् ददृशतुः। ततस् तौ तस्मात् सवेगम् उत्तस्थतुः। अथ तौ समहाहासव् अपश्यतां सलिलोपरीगे विभास्वरे नागपर्यङ्के शयानं योगनिद्राम् अधिगतं पुरुषोत्तमम्। अनन्तरं दानवेन्द्रौ को वात्र नागशयने सुखं सुप्तः अयम् एव वेदान् अपजहार नूनम् असौ दण्ड्य इति परुषं भाषमाणौ हरिं बोधयामासतुः। तदनु सर्वेश्वरस् तौ दानवौ रणाभिलाषुकौ विज्ञाय ताभ्यां योद्धुं मनो दधे। अथ तयोः श्रीनारायणस्य च समजनि लोकत्रय-भयावहः समरः। ततो मधुकैटभौ रणे जघान भगवान् हयशिराः। एवं भक्तवत्सलः कृपासिन्धुः श्रीवल्लभो नष्टानां वेदानां प्रत्यर्पणेन शोकम् अपनयन् सर्वोपयिकीम् अग्र्याम् अपि मतिं प्रदिशंश् चतुर्वदनं प्रहृष्टमानसं चकार। ततः स देवो ऽन्तर्दधे। अथ स शार्ङ्गधरो जगति धर्मबोधादि-प्रवर्तनाय पुनर् हयशिरस्तनुम् एवाङ्गीचकारेति।

अत्र चोपाख्याने निर[[णाय्ययमर्थः|णाय्यो ऽयम् अर्थः]] तथाहि - मधुकैटभकृत-वेदापहरणज-जीवसमष्टिभूत-हिरण्यगर्भाज्ञान-विधूननपुरस्सर-हयरूपधरानिरुद्ध-कटाक्ष-जनित-सत्वगुणोच्छ्रयाविष्करणेन तद्-इतरेषाम् अपि जीवानां जननकालिक-मधुसूदन-कटाक्षेणैव सात्विक-प्रतिबुद्ध-मोक्षार्थचिन्तताः सम्भवेयुर् नान्यथेति।

[[Pviii]]
अयम् अर्थ एतद्-उपख्यानात् पूर्वं नारायणाख्याने ऽष्टमे ऽध्याये -

> यदा च सुरकार्यं ते अविषयं भविष्यति।  
> प्रादुर्भावं गमिष्यामि तदात्मज्ञानदेशिकः॥

इति हिरण्यगर्भं प्रति हयशिरस उक्तौ स्फुटतरः। पद्ये ऽत्र प्रयुक्तेन सुरपदेन 'दैवी सम्पद् विमोक्षाये'त्य् उदीरित-दैव-सम्पदुपलक्षिता विवक्षिता इत्य् अनुसन्धेयम्।
अस्य च दुरूह-निगमाञ्चल-तत्वावबोधक-क्लिष्टतम-पद-जटिलस्य हयशिर-उपाख्यानस्य परस्सहस्र-प्रमाण-वचनोपबृंहित-परानुल्लिखित-वेदार्थ-भासुरां सुललित-रस-मेदुर-पद-जाल-मनोहरां विस्तृत-रुच्यतमावतरण-विभास्वरां हयशिरोरत्न-भूषणाभिधां काम् अपि व्याख्यां स्वोपज्ञ-पद-विवरण-भूतां हयशिरोरत्न-भूषण-दीधिति-नामिकाम् अनुव्याख्यां चानुजगृहुः श्रीहयास्य-पदाम्बुज-युगल-परिभजन-समुत्तम्भितानितर-सुलभ-बहुविध-दर्शन-निशित-मति-विभवा मद्गुरुचरणाः श्रीलक्ष्मीहयग्रीव-दिव्य-पादुका-सेवक-श्रीमद्-अभिनव-रङ्गनाथ-ब्रह्मतन्त्र-परकाल-महादेशिकाः। अथैवम् एषां प्रासङ्गिकं पूर्व-तुर्याश्रमयोर् जीवनचरितं तच्-चरित-जिज्ञासूनाम् अवबोधाय किञ्चिन् निगद्यते।
अमी खलु शैलखवसुभू (१८०७) समे शालिवाहनशके तारणवत्सरे आषाढमासि दर्शे कुजदिने कर्कटमास-नवम-दिवसे (२२-७-१८८४) पुनर्वसुभे प्रातश् चतसृषु घटिकासु कर्कटलग्ने कृतावतरणाः श्रीहरितकुल-तिलक-विद्वद्वर-श्रीराघवार्य-शेषाम्बा-तनूभवाः प्रथिततर-निज-पितामह-श्रीरङ्गार्य-समर्चित-श्रीनृसिंह-कृपालब्धोदयाः भाग्यनगरान्तर्गत (हैदराबाद) आत्मकूरु-नगरातिवाहित-शैशवाः तत्व-मार्तण्डादि-षण्णवति-ग्रन्थ-निर्मातृ-प्रख्यात-वैभव-प्रसिद्ध-विद्वद्वरेण्य-सुरपुर-राजगुरु-श्रीनिवासाचार्य-वंश्य-काव्य-नाटकालङ्कारादि-निपुणतम-स्व-मातामह-श्रीराघवार्य-घृणासमवाप्त-साहिती-सर्वस्वाः श्रीमत्-पण्डितरत्न-तर्कतीर्थ-कस्तूरी-रङ्गनाथार्य-गुरुवर-समधिगत-न्यायतन्त्र-वैदुष्य-भराः श्री-श्रीकृष्ण-ब्रह्मतन्त्र-परकाल-महादेशिक-संयमीन्द्र-करुणा-कटाक्ष-समासादित-ब्रह्म-विद्या-वैशद्याः श्रीमहीशूरपुर-महाराज-संस्कृत-महा-कलाशालायाम् अधिरूढ-न्यायशास्त्र-प्रधानोपाध्याय-पदाः अध्यापित-कारित-विद्वत्-परीक्षोत्तरणान्तेवासि-समुदयाश् चासन्।
साम्प्रतम् इमे श्रीब्रह्मतन्त्र-परकाल-मुनि-कुल-धन-श्रीहयमुखास्थान-मूर्धाभिषिक्तानां प्राचाम् आचार्याणाम् एकतमभूतास् त्रयस्त्रिंशाः श्रीकृष्णब्रह्मतन्त्र-परकाल-संयमीन्द्र-कृपावाप्त-चक्राङ्क-भाष्याः श्रीवरदरामानुज-मुनीन्द्र-चरणाब्ज-विन्यस्तात्मभराः गज-वेद-वसु-भू (१८४८) समे शालिवाहनशके क्रोधनहायने आश्वयुजमासे कृष्णनवम्यां रविवासरे (११-१०-१९२५) श्रीवागीश-ब्रह्मतन्त्र-परकाल-यतिवरोपात्त-मोक्षाश्रमाः तादृश-वत्सराश्वयुज-बहुल-त्रयोदश्यां गुरुवारे (१५-१०-१९२५) तादृशास्थान्यां पट्टाभिषिक्ताः महीशूर-नगर-महाराज-श्रीमज्-जयचामराजेन्द्र-सार्वभौम-कुल-गुरवः श्रीहयवदन-चरण-नलिन-निरन्तर-परिचरण-निगमाञ्चल-रहस्य-बोधनाः श्रीरामानुज-संयामि-मणि-दर्शन-तत्व-दृढीकरण-पटुतर-बहु-प्रबन्ध-रचनादिभिर् दिवसान् क्षणम् इव नयन्तो विद्योतन्ते।

[[Px]]
अनन्तरम् एवम् इदम् अवगम्यम् एतद्-उपाख्यान-विवृतेर् अवतरण-बीजम्। एकदा अमी महाभागाः पूर्वाश्रमे पौराणिक-मणि-श्रीहयग्रीव-शास्त्रि-प्रवर-विरचितायां श्रीभागवत-भूमिकायां समुल्लिखितां श्रीवागीश-तत्व-याथार्थ्य-ज्ञान-विधुर-तत्-कृपापाङ्ग-विदूरग-कतिपय-जनोक्तिम् अभिवीक्षमाणास् तत्-तत्व-विमर्शनाय बहुधा प्रयतमानाः पञ्चरात्र-पुराणादि-परिशीलनेनापि सौहित्यम् अलभमानास् तत इतः श्रुतीर् विचिन्वानाः ऋग्वेदाष्टमाष्टके विभास्वरं चतुर्दशोत्तरशततमं श्रीसायणाचार्य-भाष्य-संवलितं दशर्चं - 'धर्मा समन्ता त्रिवृतम्' इत्यादि-कं धर्मसूक्तम् (अ. ८ अ. ६ व. १६ अ. १० म. १० सू. ११४) अद्राक्षुः।
अस्य च सूक्तस्यैते शश्वद् आवर्तित-श्रीहयवदन-मन्त्र-महिम-भूम्ना चतुष्कपर्देति श्रुतिं लक्ष्मीरूप-वाग्देवी-वल्लभ-ब्रह्म-प्रतिपादन-पराम् अभिप्रेयन्तः श्रीवाजिमुख-तत्वाविष्कारकतया काम् अपि मनोहरां बहुप्रमाण-विलसिताम् इतरदुर्भेदां व्याख्याम् अकार्षुः।

तदनु सगार्हस्थ्या एव ते चकमिरे रचयितुं श्रीहयशिरउपाख्यानस्य टीकाम्। अथ हन्त अविलम्बितम् एव समजनि तेषां प्रव्रज्योपलम्भः। क्रोधनशरदि तुर्याश्रम-स्वीकरणानन्तरं कतिपयेषु मासेषु व्यतीतेषु श्रीदेशिकेन्द्राणां वपुषि किञ्चिद् अस्वास्थ्यं समजनि। तच् च विधिविलसितेन क्रमाद् उपचितं शोभापर्यवसन्नम् अभूत्। स च श्वयथुर् उल्बणां दशामापेदे ख-श-राष्ट्र-भू (१८५०) समे शालिवाहशके प्रभववत्सर-द्वितीय-दले। तदात्वे ऽपि प्रत्यहं भगवतः श्रीवाजिवक्त्रस्य तुलसीदलार्चनं तन्-मन्त्रावर्तनं मध्यन्दिनात् परं तद्-उपाख्यान-व्याख्यान-लेखनं च प्रावर्तन्त निरन्तरायम्। तदात्वम् आषण्मासम् अलवणं केवलं क्षीरान्नभुक्तिः। ईदृशम् इदम् अदसीयं मनोदार्ढ्यम् अश्रुतदृष्टचरम्। अथ शशीषुवसुभू (१८५१) समे शके विभवहायने श्रीहयमुख-जयन्ती-महोत्सवावसर एव समापिता तद्-उपाख्याव्याख्या। तदैव श्रीदेशिकेन्द्राः श्रीहयास्यस्य निरवग्रहेणानुग्रहेणोल्लाघा बभूवुः।
ईदृशीम् अवाङ्-मनसगोचरां व्यथाम् अनुभवद्भिर् अपि संयमीन्द्रैर् यावद् अनामयं व्यतानि श्रीतुरगमुखस्य नवलक्ष-तुलसी-दल-पूजा।
अपिच भगवन् हयमुख तादृश-अशक्ति-दशायाम् अपि व्याख्यान-निर्माणं लक्षार्चनं च मां कारयसि। कीदृशी ते मयि करुणेति ब्रुवन्ति संयमिवराः श्रीलक्ष्मीहयवदनरत्नमालास्तोत्रे -

> धर्मं पूर्वाश्रमोक्तं सुकरम् अपि न कृत्वा अन्तिमोक्तस्य तस्या-  
> ऽनुष्ठाने ऽशक्तिभीतं हयमुख कृपणं लम्भयित्वा ऽऽश्रमं तम्।  
> शोभोद्रेकादिना चाविशय उपगते लक्षपूजां तुलस्या  
> स्वोपाख्या-व्याकृतिं चाकलयसि कियती मय्य् अनर्घा दया ते॥

इति॥

[[Pxi]]
एते खलु संयमीन्द्राः गुरुचरणैः सर्वतन्त्रस्वतन्त्रैः श्रीमद्-वेङ्कटनाथार्यैर् अधिकरण-सारावल्याम् अन्ते -

> पाराशर्यः प्रभूताद् उपनिषदमृतोदन्वतः सारभूतं  
> निर्मथ्यादत्त सूत्रैर् अवितथनिगमाचार्यनामा मुनीन्द्रः।  
> यत् तन् निष्कृष्टम् इत्थं यतिपति-हृदयारूढम् आरूढतार्क्ष्यः  
> तद् वक्ता वाजिवक्त्रः सह मम गुरुभिर् वादिहंसाम्बुवाहैः॥

इति स्वप्रबन्धः श्रीहयमुखेनैव निर्मापितो न तु स्वधिया कृत इत्य् अनुगृहीतां वचनसरणिम् अवलम्बमानाः -

> श्रीकृष्णब्रह्मतन्त्रोत्तमगुरुवपुषा यो ममोपादिशत्स्वौ  
> मन्त्रौ तौ जापयित्वा ऽनभिमुखम् अपि मां स्वीयसेवाधिराज्ये।  
> भक्त्या प्रावर्तयच् च प्रगुणतमकृपावारिधिः श्रीहयास्यः  
> स्वोपाख्यानस्य सो ऽयं विवृतिम् अपि मया कारयत्य् अन्तरात्मा॥

इति श्रीकुष्णब्रह्मतन्त्र-परकाल-संयमीन्द्र-रूपधरः श्रीहयास्यः स्वं मन्त्रद्वयं ममोपदिशंस् तच् च मां जापयन् स्वसेवासाम्राज्ये ऽनभिमुखम् अपि मां प्रवर्तयन् स्वोपाख्यानस्य विवृतिम् अपि कारयामासेति वदन्ति ग्रन्थादौ त्रयोदशे पद्ये।

## ग्रन्थार्थक्रोडीकरणम्
**अथ संक्षिप्य ग्रन्थार्थक्रोडीकरणम्**

एकपञ्चाशद्(फारं)-अष्टिका-प्रमिते ऽत्र प्रबन्धे  
द्वि-नवत्य्-उत्तर-त्रिशत (३९२) मिता विषयाः  
सप्रमाणं सप्रपञ्चं सुललितं च सम्यग् अभिवर्णिताः।  

षोडशाधिक-शततम (११६) पुटादितो हय-शिर-उपाख्यानोपक्रमः।  
अयम् उपाख्यानाध्यायो नारायणाख्याने (णीये) षोडशः।  
तत्र सप्तदशे हय-शिर-उपाख्यानानन्तराध्याये -

> जायमानं हि पुरुषं  
यं पश्येन् मधुसूदनः।  
सात्विकः स तु विज्ञेयः  
स वै मोक्षार्थचिन्तकः॥

इति त्रिसप्ततितमे पद्ये  
मधुसूदन-पदम् उपात्तम्। 

तद्-अर्थो न बुध्यते हय-शिरो-वृत्तान्त-ज्ञानम् अन्तरा।  
तद्-अर्थं तत् पूर्वं तादृशोपाख्यानाध्यायः प्रववृते ऽवतरण-दृढीकरणाय।  

तत्र चतुर्दशोत्तरशतं (११४) विषयाः प्रस्तुताः॥  
अत्र ग्रन्थे समग्र-विषयाः (३९२)  
तेषु विस्तार-भिया कतिपये द्विचत्वारिंशन् मुख्या एवाशा निरूप्यन्ते तथाहि॥