+++
title = "001 ಹೇಳರೇ ಭೀಷ್ಮಾದಿ"

+++

<details><summary>ಗದ್ಯ (ಕ.ಗ.ಪ) </summary>

1. "ಯುದ್ಧದ ಮುಂದಿನ ಪರಿಣಾಮವನ್ನು ಬಲ್ಲವರಾದ ಭೀಷ್ಮನೇ ಮುಂತಾದ ಹಿರಿಯರು ಮೊದಲೇ ಹೇಳಿರಲಿಲ್ಲವೇ; ಶೌರ್ಯದಿಂದ ಉಬ್ಬಿದಿರಿ. ಯುದ್ಧದಲ್ಲಿ ವಿಜಯವು ಜಾರಿಹೋಗುವುದನ್ನು ಊಹಿಸಿದಿರೆ? ಮುಂದಿನ ಯುದ್ಧದಲ್ಲಿ ಶಲ್ಯನ ಆತ್ಮ ತನ್ನ ದೇಹವನ್ನು ಬೀಳುಕೊಂಡಿತು - (ಶಲ್ಯ ಮಡಿದ). ಅಲ್ಲಿಂದ ಮುಂದೆ ದುರ್ಯೋಧನನಿಗೆ ಏನಾಯಿತೋ ಎಂಬುದು ನನಗೆ ತಿಳಿದಿಲ್ಲ" ಎಂದು ಸಂಜಯ ಧೃತರಾಷ್ಟ್ರನಿಗೆ ಹೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಮೇಲುದಾಯ-ಮುಂದಿನ ಪರಿಣಾಮ, ಹೆಚ್ಚಾಳುತನ-ಶೌರ್ಯ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಶಲ್ಯಪರ್ವದ ಪ್ರಾರಂಭದಲ್ಲಿಯೇ ಸಂಜಯ, ಧೃತರಾಷ್ಟ್ರನಿಗೆ ಶಲ್ಯನ ಮರಣದ ವಾರ್ತೆಯನ್ನು ಹೇಳುತ್ತಾನೆ. ಶಲ್ಯ ಮರಣ ಹೊಂದುವ ಸಂದರ್ಭ ಈ ಪರ್ವದ ಕಡೆಯ ಭಾಗದಲ್ಲಿ ಬರುತ್ತದೆ. ಯುದ್ಧ ಪರ್ವಗಳೆಲ್ಲೆಲ್ಲಾ ಕವಿ ಇದೇ ಕ್ರಮವನ್ನು ಅನುಸರಿಸಿದ್ದಾನೆ. ಸಂಜಯನಿಗೆ ಯುದ್ಧಭೂಮಿಯ ಘಟನಾವಳಿಗಳೆಲ್ಲವೂ ಮೊದಲೇ ಭಾಸವಾಗುತ್ತಿತ್ತೇ? ಅಥವಾ ದುರ್ಯೋಧನನ ಒಬ್ಬ ಸೇನಾಪತಿಯ ಅವಸಾನದವರೆಗೂ ಸಂಜಯ ಯುದ್ಧಭೂಮಿಯಲ್ಲಿದ್ದು, ಆ ನಂತರ ಬಂದು ಧೃತರಾಷ್ಟ್ರನಿಗೆ ಆ ಎಲ್ಲ ಘಟನೆಗಳ ವಿವರಗಳನ್ನು ತಿಳಿಸುತ್ತಾನೆಂದು ಭಾವಿಸಬೇಕೇ ಎಂಬ ಅನುಮಾನ ಮೂಡುತ್ತದೆ.
</details>
