+++
title = "025 ಆದುದುತ್ಸವ ಕರ್ಣಮರಣದ"

+++

<details><summary>ಗದ್ಯ (ಕ.ಗ.ಪ) </summary>

25. ಸಂಭ್ರಮದ ವಾತಾವರಣ ನಿರ್ಮಾಣವಾಯಿತು. ಕರ್ಣನ ಮರಣದ ದುಃಖ ತಗ್ಗಿತು. ಶತ್ರುಗಳಿಗೆ ಕಾಲ್ವೊಳೆಯಂತಾಗಿದ್ದ ವೀರರಸಸಾಗರವು ಒಂದು ಕ್ಷಣದಲ್ಲಿ ಮೇರೆದಪ್ಪಿದಂತೆ ಉಕ್ಕಿತು.  ಸೈನಿಕರ ಗರ್ವ ಸ್ವೇಚ್ಛೆಯಾಗಿ ಹರಿಯಿತು. ಗೆಲುವೆಂಬ ಆಸೆಯ ಬೀಜ ಮೊಳೆತು ಚಿಗುರೊಡೆಯಿತು. "ನಿನ್ನ ಮಗ, ಮೂಗನ್ನು ಕಳೆದುಕೊಂಡ ಅವಮಾನಕ್ಕೆ ಕೆನ್ನೆಯನ್ನು ಕತ್ತರಿಸಿದ"  - ಎಂದು ಸಂಜಯ ಧೃತರಾಷ್ಟ್ರನಿಗೆ ಹೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಉತ್ಸವ-ಉತ್ಸಾಹ, ಸಂಭ್ರಮ, ಹಬ್ಬ, ಕಾಲ್ವೊಳೆ-ಹಾದುಹೋಗಬಹುದಾದ ಚಿಕ್ಕಹೊಳೆ, ವೀರರಸಾಬ್ಧಿ-ವೀರರಸದ ಸಮುದ್ರ, ಬೀದಿವರಿ-ಸ್ವೇಚ್ಛೆಯಾಗಿ ಹರಿ, ಬಿಂಕ- ಗರ್ವ, ನನೆಕೊನೆವೋಗು-ಚಿಗುರು(ನನೆ-ಮೊಗ್ಗು) ಲಜ್ಜೆ-ಅವಮಾನ,  ಕದಪು - ಕಪೋಲ, ಕೆನ್ನೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

(ಈ ವರೆಗೆ ಕೌರವರ ವೀರರಸವೆಂಬ ಸಾಗರ, ಪಾಂಡವರಿಗೆ ಕೇವಲ ಕಾಲು ಹೊಳೆಯಂಬಂತೆ ಕ್ಷುದ್ರವಾಗಿ ಕಂಡಿತ್ತು. ಆದರೆ ಶಲ್ಯನ ಸೇನಾಪತ್ಯ ಪಟ್ಟಾಭಿಷೇಕದ ಉತ್ಸಾಹದಿಂದ ಆ ವೀರರಸವು ಸಮುದ್ರದಂತೆ ಉಕ್ಕಿಹರಿದು ತನ್ನ ಮೇರೆಯನ್ನು ಮೀರಿತು).  
ಶಲ್ಯನ ಸೇನಾಪತ್ಯಾಭಿಷೇಕದಿಂದ ಕೌರವನ ಪಾಳಯದಲ್ಲಿ ಉತ್ಸಾಹ ತುಂಬಿತುಳುಕುತ್ತಿತ್ತೆಂದು ಧೃತರಾಷ್ಟ್ರನಿಗೆ ವರದಿ ಮಾಡುವ ಸಂಜಯ, ನಿನ್ನ ಮಗ "ಮೂಗು ಕತ್ತರಸಿರುವ ಲಜ್ಜೆಗೆ ಕೆನ್ನೆಯನ್ನು ಕೊಯ್ದ" - ಎಂದು ಹೇಳಿ ಆ ಸಂದರ್ಭವನ್ನು ಅಪಹಾಸ್ಯ ಮಾಡುತ್ತಾನೆ. ಇದು ಅವನ ಸ್ವಂತ ಅಭಿಪ್ರಾಯವನ್ನು ಧೃತರಾಷ್ಟ್ರನಿಗೆ ತಿಳಿಸುವ ಕ್ರಮ.
</details>
