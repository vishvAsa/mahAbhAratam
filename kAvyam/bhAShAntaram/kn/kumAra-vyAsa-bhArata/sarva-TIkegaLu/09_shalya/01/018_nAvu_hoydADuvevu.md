+++
title = "018 ನಾವು ಹೊಯ್ದಾಡುವೆವು"

+++

<details><summary>ಗದ್ಯ (ಕ.ಗ.ಪ) </summary>

18. ನಾವು ಹೋರಾಡುತ್ತೇವೆ, ನಮ್ಮ ಭುಜಬಲವನ್ನು ತೋರಿಸುತ್ತೇವೆ, ಕರ್ಣಾವಸಾನವನ್ನು ಕಂಡು ಬಳಿಕ ತಾಂಬೂಲವನ್ನು ಉಗುಳುತ್ತೇವೆ. ನೀವು ಸೇನಾಪತ್ಯವನ್ನು ಸ್ವೀಕರಿಸಿ, ಅಷ್ಟುಸಾಕು. ಅದಕ್ಕೂ ಮೀರಿದ ದೈವದ ಆಟವನ್ನು, ನಮ್ಮ ಪೌರುಷವನ್ನು ನಾಳೆ ತಿಳಿಯಬಹುದೆಂದು ದುರ್ಯೋಧನ ಅಶ್ವತ್ಥಾಮನಿಗೆ ಸೂಚಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ದೈವಕೃತ-ವಿಧಿಯ ಆಟ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕರ್ಣಾವಸಾನವ ಕಂಡು ಬಳಿಕುಗುಳುವೆವು ತಂಬುಲವ ಎಂಬಲ್ಲಿನ 'ತಂಬುಲವನ್ನು ಉಗುಳುವುದು' ಎಂಬ ಶಬ್ದಕ್ಕೆ ಅಲ್ಲಿಯವರೆಗೂ ಬಾಯಿಗೆ ಅನ್ನ ನೀರನ್ನೂ ಹಾಕುವುದಿಲ್ಲವೆಂದು ಅರ್ಥ. ಆದರೆ ಈ ಸಂದರ್ಭಕ್ಕೆ ಆ ಆರ್ಥಹೊಂದುವುದಿಲ್ಲ, ಏಕೆಂದರೆ ಕರ್ಣ ಈಗಾಗಲೇ ಮೃತನಾಗಿದ್ದಾನೆ. ಕೆಲವು ಜನಾಂಗಗಳಲ್ಲಿ ಶವಸಂಸ್ಕಾರದ ನಂತರ ಸಮಾಧಿಸ್ಥಳದಲ್ಲಿ ಉಗುಳಿ ಬರುವ ಪದ್ಧತಿ ಇದೆ. ಅಲ್ಲಿಗೆ ಸತ್ತವರೊಂದಿಗೆ ಸಂಬಂಧ ಮುಗಿಯಿತು ಎಂಬುದು ಉದ್ದೇಶ. ಆದರೆ ಇಲ್ಲಿ ಈಗಾಗಲೇ ಕರ್ಣಾವಸಾನ ಆಗಿರುವಾಗ ಕರ್ಣಾವಸಾನವ ಕಂಡು ಬಳಿಕ ಉಗುಳುವೆವು ಎಂದಿರುವುದರಿಂದ ಈ ಸಂಪ್ರದಾಯದ ಅರ್ಥವೂ ಇಲ್ಲಿಗೆ ಹೊಂದುವುದಿಲ್ಲ. ಹೀಗಾಗಿ 'ಬಳಿಕುಗುಳುವುವೆ' ಎಂಬ ಪಾಠವನ್ನು ಊಹಿಸಿಕೊಂಡು ಕರ್ಣಾವಸಾನನ್ನು ಕಂಡ ನಂತರ ತಾಂಬೂಲವನ್ನು ಹಾಕಿಕೊಂಡು ಉಗುಳುವುದಿಲ್ಲ - ಎಂದರೆ ಕರ್ಣನ ಸಾವಿಗೆ ಕಾರಣನಾದ ಅರ್ಜುನನನ್ನು ಕೊಲ್ಲುವವರೆಗೂ ಊಟ ಮಾಡುವುದಿಲ್ಲ, ತಾಂಬೂಲ ಹಾಕುವುದಿಲ್ಲ - ಎಂಬ ಅರ್ಥವನ್ನು ಹಚ್ಚಿದರೆ ಸಂದರ್ಭೋಚಿತವಾಗುತ್ತದೆ.
</details>
