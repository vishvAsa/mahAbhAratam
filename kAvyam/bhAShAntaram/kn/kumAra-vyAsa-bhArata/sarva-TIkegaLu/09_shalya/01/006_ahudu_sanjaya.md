+++
title = "006 ಅಹುದು ಸಞ್ಜಯ"

+++

<details><summary>ಗದ್ಯ (ಕ.ಗ.ಪ) </summary>

6. "ಹೌದು ಸಂಜಯ! ಶೋಕಾಗ್ನಿ ನನ್ನನ್ನು ಸುಟ್ಟುಹಾಕಿದೆ; 'ಬೆಂದ ವಸ್ತುವಿಗೆ ಪುನಃ ದಹನವುಂಟೇ' - ಎಂಬ ನಾಣ್ಣುಡಿ ನಮ್ಮ ವಂಶದಲ್ಲಾಯಿತು. ಕರ್ಣನ ಸಾವಿನವರೆಗೆ ಕಥೆಯನ್ನು ಹೇಳಿದ್ದೆ, ಈಗ ಶಲ್ಯ ಮತ್ತು ದುರ್ಯೋಧನರು ಹೇಗೆ ನಡೆದುಕೊಂಡರು (ಯಾವ ರೀತಿ ಯುದ್ಧದಲ್ಲಿ ಹೊರಾಡಿ ಸ್ವರ್ಗವನ್ನು ಸೇರಿ ಪ್ರಸಿದ್ಧರಾದರು) ಎಂಬುದನ್ನು ಇನ್ನು ವಿಸ್ತಾರವಾಗಿ ಹೇಳು" ಎಂದು ಧೃತರಾಷ್ಟ್ರ ಸಂಜಯನನ್ನು ಕೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಶೋಕಶಿಖಿ-ಶೋಕಾಗ್ನಿ, ನೆರೆ-ವಿಶೇಷವಾಗಿ, ಹೆಚ್ಚಾಗಿ, ಮಿಹಿರಸುತ-ಸೂರ್ಯನಮಗ ಕರ್ಣ, ಎಹಗೆ-ಹೇಗೆ,  ನೆಗಳಿದರು-ನಡೆದುಕೊಂಡರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

1)"ಬೆಂದ ವಸ್ತುಗೆ ದಹನವುಂಟೇ" ಎಂಬ ಗಾದೆಯ ಮಾತನ್ನು ಇಲ್ಲಿ ಸಮಯೋಚಿತವಾಗಿ ಕವಿ ಬಳಸಿದ್ದಾನೆ. ಒಮ್ಮೆ ಬೆಂದು ಹೋದ ವಸ್ತುವನ್ನು ಪುನಃ ಬೇಯಿಸಲು ಹೇಗೆ ಸಾಧ್ಯವಿಲ್ಲವೋ ಹಾಗೆ ಈಗಾಗಲೇ ಬೆಂದು ಹೋಗಿರುವ ಹೃದಯವು ಎಂತಹ ಕಠೋರ ವಾರ್ತೆಗಳಿಂದಲೂ ಪುನಃ ಬೇಯಲು ಸಾಧ್ಯವಿಲ್ಲವೆಂಬ ಧೃತರಾಷ್ಟ್ರನ ಮಾತು ಅವನ ಹತಾಶೆಯನ್ನು ಮತ್ತು ದುಃಖದ ಪರಾಕಾಷ್ಠೆಯನ್ನು ಸಮರ್ಥವಾಗಿ ಚಿತ್ರಿಸುತ್ತದೆ.  
2)"ಎಹಗೆ" ಎಂಬ ಶಬ್ದವು, ಎಲ್ಲಿ, ಏನು, ಎಂತು. ಎಷ್ಟು ಮುಂತಾದ ಪ್ರಶ್ನಾರ್ಥಕ ಪದಗಳಂತೆ 'ಎ' ಅಕ್ಷರದಿಂದ ಪ್ರಾರಂಭವಾಗಿದೆ; ಆದರೆ ಈಗ ಅದರ 'ಎ'ಕಾರವು 'ಹ'ಕಾರದಲ್ಲಿ ಸೇರಿ ಹೋಗಿ 'ಹೇಗೆ' ಎಂದಾಗಿದೆ.
</details>
