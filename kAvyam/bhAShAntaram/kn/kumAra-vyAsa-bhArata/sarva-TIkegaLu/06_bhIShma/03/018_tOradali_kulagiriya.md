+++
title = "018 ತೋರದಲಿ ಕುಲಗಿರಿಯ"

+++

<details><summary>ಗದ್ಯ (ಕ.ಗ.ಪ) </summary>

18. ಭಾರದಲ್ಲಿ ಮಂದರ ಪರ್ವತವನ್ನು, ಶಕ್ತಿ ಘನೀಭೂತವಾಗುವಂತೆ ವಜ್ರಾಯುಧವನ್ನು, ಶಬ್ದದಲ್ಲಿ ಮಳೆಗಾಲದ ಬರಸಿಡಿಲ ಶಕ್ತಿಯ ವಿನ್ಯಾಸವನ್ನು ತೆಗೆದು ಒಂದುಗೂಡಿಸಿ ಬ್ರಹ್ಮ ಇದನ್ನು ಸೃಷ್ಟಿ ಮಾಡಿದನೋ ಎಂಬಂತೆ ದಟ್ಟವಾದ ಭಾರಿ ರಕ್ಷಾ ಕವಚಗಳನ್ನು ಹೊಂದಿರುವ ಆನೆಯ ಸೇನೆಯ ಮಧ್ಯದಲ್ಲಿ ಕೈಯಲ್ಲಿ ಖಡ್ಗ ಹಿಡಿದಿರುವ ಭಗದತ್ತನು ಇದ್ದಾನೆ ವೀಕ್ಷಿಸು ಎಂದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ವಾರಿಜೋದ್ಭವ-ಬ್ರಹ್ಮ, ತೋರ-ದಪ್ಪ, ಕುಲಗಿರಿ-ಮಂದರಪರ್ವತ, ಸತ್ವದಸಾರ-ಶಕ್ತಿ ಘನೀಭೂತವಾದ, ವಜ್ರ-ವಜ್ರಾಯುಧ, ಕಾರ ಬರಸಿಡಿಲ-ಮಳೆಗಾಲದಲ್ಲಿ ಬಡಿವ ಘೋರ ಸಿಡಿಲು, ಉಗಿದು-ತೆಗೆದು ಒಂದುಗೂಡಿಸಿ, ಝಾಡಿ-ದಟ್ಟವಾದ, ರೆಂಚೆ-ಪಕ್ಕರೆಕ್ಕೆ (ಮೈಕವಚ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭಗದತ್ತ :   
ಭಗದತ್ತ ಒಬ್ಬ ಕಿರಾತದೊರೆ. ತುಂಬ ವಯಸ್ಸಾಗಿದ್ದವನು. ಪಾಂಡುವಿನ ಆಪ್ತಮಿತ್ರ. 'ಭಗದತ್ತೋ ಮಹಾರಾಜಃ... ಶಕ್ರ ಮನೋ ಯುಧಿಃ  
ಸುಪ್ರತೀಕೇನ ನಾಗೆನ ಸಹಿ ಶಾಂತಃ ಕಿರೀಟಿನಾ' ಎಂದು ಅಂಶಾವತಾರಪರ್ವ ಈತನ ಬಗೆಗೆ ಸಂಗ್ರಹವಾಗಿ ಹೇಳುತ್ತದೆ. ಪ್ರಾಗ್ಜೋತಿಷಪುರ ಈತನ ರಾಜಧಾನಿಯಾಗಿತ್ತು. ಈತ ಶೂರನಾಗಿದ್ದ. ಮ್ಲೇಚ್ಛಾಧಿಪತಿಯಾಗಿದ್ದ, ಮಹಾರಥಿ ಎನಿಸಿಕೊಂಡಿದ್ದ. ಜರಾಸಂಧನ ಸ್ನೇಹಿತನಾಗಿದ್ದರೂ ಈತ ಪಾಂಡವರ ಪಕ್ಷಪಾತಿಯಾಗಿದ್ದ. ರಾಕ್ಷಸ ಬಾಷ್ಕಲನ ಅವತಾರವಾಗಿದ್ದರೂ ಸದ್ಗುಣಿಯಾಗಿದ್ದ. ಪ್ರತಾಪವಾನ್, ಗಜಾಂಕುಶಧರ, ಶ್ರೇಷ್ಠಃ ರಥೇಚೈವ ವಿಶಾರದಃ ಎಂದು ಮಹಾಭಾರತ ಈತನನ್ನು ಪ್ರಶಂಶಿಸಿದೆ. ಒಂದು ಅಕ್ಷೋಹಿಣೀ ಸೇನೆಯೊಂದಿಗೆ ಕೌರವನ ಪಕ್ಷಕ್ಕೆ ಸೇರಿ ಹೋರಾಡಿದ್ದು ವಿಚಿತ್ರವಾಗಿ ಕಾಣುತ್ತದೆ. ಏಕೆಂದರೆ ಇವನಿಗೆ ಧರ್ಮರಾಯನ ಬಗ್ಗೆ ವಿಶೇಷ ಮಮತೆಯಿತ್ತು. ಬಹುಶಃ ಇವನು ನರಕಾಸುರನ ಸಂತತಿಯವನೆಂದು ಕಾಣುತ್ತದೆ. ನರಕಾಸುರನು ಸತ್ತಮೇಲೆ ಅವನ ಮೂಳೆಯನ್ನು ವೈಷ್ಣವಾಸ್ತ್ರವನ್ನಾಗಿ ಮಾಡಿ ವಿಷ್ಣುವು ಅದನ್ನು ಭೂದೇವಿಗೆ ಕೊಟ್ಟಿದ್ದ. ಅದು ಭೂದೇವಿಯ ಮಗ ನರಕಾಸುರ ಕೈಯಲ್ಲಿತ್ತು. ಈಗ ಅದು ಭಗದತ್ತನಿಗೆ ಬಳುವಳಿಯಾಗಿ ಬಂದಿತ್ತು.   
ಭಗದತ್ತನ ಬಳಿ ಇದ್ದ ಸುಪ್ರತೀಕ ಗಜ ಮಹಾಭಾರತದಲ್ಲಿ ಪ್ರಸಿದ್ಧವಾಗಿದೆ. ಅವನ ಆನೆ ಪಾಂಡವ ಸೇನೆಯ ಮೇಲೆ ಮಾಡಿದ ಧಾಳಿ ದ್ರೋಣಪರ್ವದಲ್ಲಿ ದೀರ್ಘವಾಗಿ ಚರ್ಚಿತವಾಗಿದೆ. ಎಲ್ಲ ಪಾಂಡವ  ವೀರರ ಮೇಲೂ ಧಾಳಿ ಮಾಡಿದ ಭಗದತ್ತನ ಆನೆ ಕೊನೆಗೆ ಅರ್ಜುನನೆದುರು ಸೆಣಸಿತು. ಕೆರಳಿದ ಭಗದತ್ತನ ಒಂದು ಘಟ್ಟದಲ್ಲಿ ತನ್ನಲ್ಲಿದ್ದ ಅಂಕುಶವನ್ನು ಅರ್ಜುನನ ಮೇಲೆ ಬಿಟ್ಟ. ಅದು ಮಹಾಪ್ರಬಲ ವೈಷ್ಣವಾಸ್ತ್ರವಲ್ಲವೆ? ಅರ್ಜುನನ ಆಯುಸ್ಸು ಅಂತ್ಯಗೊಂಡಿತು ಎಂದೇ ಭಾವಿಸಿದ ಪಾಂಡವ ವೀರರ ರಕ್ತ ಗಡ್ಡೆ ಕಟ್ಟಿತಂತೆ. ಆದರೆ ಶ್ರೀಕೃಷ್ಣ ತಾನೇ ಅದರ ಎದುರಿಗೇ ಎದೆ ಕೊಟ್ಟು ನಿಂತ. ಕೌಸ್ತುಭದಿಂದ ಅಲಂಕೃತವಾಗಿದ್ದ ಅವನ ಎದೆಯನ್ನು ಹೊಕ್ಕ ಕೂಡಲೇ ಅದು ಒಂದು ಪುಷ್ಪಮಾಲೆಯಾಯಿತು. ಶಕ್ತಿ ಉಡುಗಿದ ಮೇಲೆ ಭಗದತ್ತನ ಸತ್ವ ಕುಗ್ಗುತ್ತದೆ. ಆನೆಯೂ ಆಯಾಸಗೊಂಡಿರುತ್ತದೆ. ಆಗ ಶ್ರೀ ಕೃಷ್ಣನ ಸಲಹೆಯಂತೆ ಅರ್ಜುನನು ಮೊದಲು ಆನೆಯನ್ನು ಅನಂತರ ವೃದ್ದ ಭಗದತ್ತನನ್ನು ಕೊಂದ. ಅನಂತರ ಅರ್ಜುನ ರಥದಿಂದ ಇಳಿದು ಬಂದು ಭಗದತ್ತನ ಕಳೇಬರಕ್ಕೆ ಪ್ರದಕ್ಷಿಣೆ ನಮಸ್ಕಾರ ಹಾಕಿ ಗೌರವದ ಶ್ರದ್ಧಾಂಜಲಿಯನ್ನು ಅರ್ಪಿಸಿದನೆಂದ ಮೇಲೆ ಈ ರಾಜನು ಶತ್ರುಗಳಿಂದಲೂ ಹೊಗಳಿಸಿಕೊಳ್ಳುವಷ್ಟು ವೀರನಾಗಿದ್ದನೆಂಬ ಅಂಶ ಸ್ಪಷ್ಟವಾಗುತ್ತದೆ.
</details>
