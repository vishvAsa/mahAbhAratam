+++
title = "019 ಹೊಗರೊಗುವ ಸೂನಿಗೆಯ"

+++

<details><summary>ಗದ್ಯ (ಕ.ಗ.ಪ) </summary>

19. ಪ್ರಕಾಶವನ್ನು ಹೊರಸೂಸುತ್ತಿರುವ ಕತ್ತಿಗಳು, ಕೈಬಾವುಟ, ದಂಡ ಮತ್ತು ಧ್ವಜಗಳು, ಕಾಂತಿಯುಕ್ತವಾದ ಚಿನ್ನದ ರಥಗಳು, ಅವುಗಳ ಹಿಂಭಾಗದಲ್ಲಿ ಆಯುಧಗಳನ್ನು ತುಂಬಿದ ಚಿನ್ನದ ಬಂಡಿಗಳು, ಅವಕ್ಕೆ ಕಟ್ಟಿದ ಕುದುರೆಗಳ ಮತ್ತು ಗಂಟಲು ಹರಿವಂತೆ ಕೂಗುತ್ತಿದ್ದ ರಥಿಕರ ಚೀತ್ಕಾರಗಳು, ರಥಗಳು ಚಲಿಸುತ್ತಿರುವ ಸದ್ದು, ಶೂರರಾದ ರಥಿಕರಿಂದಲೂ ಅತಿವೇಗದ ರಥಾಶ್ವಗಳಿಂದಲೂ ಕೂಡಿದ ಭೂರಿಶ್ರವನ ಸೇನೆ ಇಲ್ಲಿದೆ ನೋಡು.
</details>

<details><summary>ಪದಾರ್ಥ (ಕ.ಗ.ಪ) </summary>

ಕಂಬುಗೆ-ಆಯುಧಗಳನ್ನಿಡುವ ರಥದ ಹಿಂಭಾಗ, ವಿಗಡ-ಶೂರ, ರಥಿಕ-ರಥಕಾರ, ಅಗಿವ-ಗರ್ಜಿಸುವ, ಛಡಾಳ-ಅತೀವ, ಸಿಂಧ-ದಂಡ ಧ್ವಜ, ಸೂನಿಗೆ-ಒಂದು ಬಗೆ ಕತ್ತಿ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭೂರಿಶ್ರವ - ಕೌರವನ ಬಳಿಗೆ ಒಂದು ಅಕ್ಷೋಹಿಣಿ ಸೇನೆಯೊದಿಗೆ ಬಂದು ಮಹಾಭಾರತ ಯುದ್ಧದಲ್ಲಿ ಉಗ್ರವಾಗಿ ಹೋರಾಡಿದ ವ್ಯಕ್ತಿ ಭೂರಿಶ್ರವ. ಇವನು ಕುರುವಂಶದವನೇ. ಇವನಿಗೆ ಕೌರವ, ದಾಯಾದ, ಕುರುಪುಂಗವ, ಕುರೂದ್ವಹ ಎಂಬ ಹೆಸರುಗಳೂ ಇವೆ. ಅವುಗಳಲ್ಲಿ 'ಭೂರಿ ದಕ್ಷಿಣ' ಒಂದು ಅನ್ವರ್ಥನಾಮವಾಗಿದೆ. ಯಜ್ಞ ಸಂದರ್ಭದಲ್ಲಿ ಹೇರಳವಾಗಿ ದಾನ ಮಾಡುತ್ತಿದ್ದುದಕ್ಕೆ ಬಂದ ಹೆಸರು ಇದು. ಕೌರವ-ಪಾಂಡವರ ಪಕ್ಷಗಳ ವೀರರೆಲ್ಲ ಈತನ ಬಗ್ಗೆ ಅಪಾರ ಗೌರವ ಹೊಂದಿದ್ದರು.  
ಭೂರಿಶ್ರವನು ಕುರುವಂಶದ ಸೋಮದ ಎಂಬುವನ ಮಗ. ಯೋಗಶಕ್ತಿ ಉಳ್ಳ ಮಹಾವೀರ. ರಥಿ, ಯೂಥಪತಿ ಎಂದು ಭೀಷ್ಮರು ಈತನನ್ನು ಗುರುತಿಸಿದ್ದಾರೆ. ಪಾಂಡವರೊಡನೆ ಸಂಧಿ ಮಾಡಿಕೊಳ್ಳುವಂತೆ ಭೂರಿಶ್ರವನು ಕೌರವನಿಗೆ ಬುದ್ಧಿವಾದ ಹೇಳಿದನೆಂದು ಮಹಾಭಾರತದ ದಾಕ್ಷಿಣಾತ್ಯ ಪಾಠದಲ್ಲಿ ಹೇಳಲಾಗಿದೆ. ಭೀಷ್ಮರು ರಚಿಸಿದ ಗರುಡವ್ಯೂಹ ಮತ್ತು ಸರ್ವತೋಭದ್ರ ವ್ಯೋಹಗಳಲ್ಲಿ ಈತ ಪ್ರಮುಖ ಸ್ಥಾನದಲ್ಲಿ ನಿಂತಿದ್ದ. ಯುದ್ಧದಲ್ಲಿ ಭೀಮ, ಮಣಿಮಾನ್, ಸಾತ್ಯಕಿ ಮೊದಲಾದವರೊಡನೆ ಯುದ್ಧ ಮಾಡಿದ ವೀರ ಇವನು.  
ಸಾತ್ಯಕಿಯ ಮೇಲೆ ಭೂರಿಶ್ರವನಿಗೆ ಇದ್ದದ್ದು ಕುಟುಂಬ ವೈರ ಎನ್ನಬಹುದು. ಸಾತ್ಯಕಿಯ ವಂಶದ ಶಿನಿ ಎಂಬಾತನು ಭೂರಿಶ್ರವನ ತಂದೆಯಾದ ಸೋಮದನ ಜುಟ್ಟು ಹಿಡಿದು ಎದೆಗೆ ಒದ್ದು ಅವಮಾನಿಸಿದ್ದ. ಮಹಾಭಾರತ ಯುದ್ಧದಲ್ಲಿ ಭೂರಿಶ್ರವ ಆ ಸೇಡನ್ನು ತೀರಿಸಿಕೊಳ್ಳಬಯಸಿದ. ಇಬ್ಬರೂ ಹೋರಾಡಿ ರಥ ಕಳೆದುಕೊಂಡರು. ಅನಂತರ ದ್ವಂದ್ವ ಯುದ್ಧ ಮಾಡಿದರು. ಬರುಬರುತ್ತ ಭೂರಿಶ್ರವನ ಕೈಮೇಲಾಯಿತು. ಅವನು ಸಾತ್ಯಕಿಯ ಜುಟ್ಟು ಹಿಡಿದು ನೆಲಕ್ಕೆ ಕೆಡವಿ ಎದೆಯನ್ನು ಮೆಟ್ಟಿ ಕೊಲ್ಲಲು ಹೋದ. ಆಗ ಶ್ರೀ ಕೃಷ್ಣನನ ಸಲಹೆಯಂತೆ ಅರ್ಜುನನು ತನ್ನ ಆಪ್ತಿ ಶಿಷ್ಯನಾದ ಸಾತ್ಯಕಿಯನ್ನು ಉಳಿಸುವುದಕ್ಕಾಗಿ ಭಲ್ಲಾಯುಧವನ್ನು ಬಿಟ್ಟು ಭೂರಿಶ್ರವನ ಕತ್ತಿ ಹಿಡಿದ ಕೈಯನ್ನು ಕತ್ತರಿಸಿ ಹಾಕಿದ.  
ಅರ್ಜುನನ ಈ ಧರ್ಮ ವಿರುದ್ದ ನಡವಳಿಕೆಯಿಂದ ಬೇಸತ್ತು ಭೂರಿಶ್ರವ ಯುದ್ಧವನ್ನು ಕೈಬಿಟ್ಟು ದರ್ಭೆಯನ್ನು ನೆಲದ ಮೇಲೆ ಹರಡ ಪ್ರಾಯೋಪವೇಶ ಮಾಡಲು ಕುಳಿತುಕೊಂಡ. ಯೋಗದ ಮೂಲಕ ದೇಹತ್ಯಾಗ ಮಾಡುವುದು ಅವನ ಉದ್ದೇಶ. ಆದರೆ ಭೂರಿಶ್ರವನ ಏಟಿಗೆ ಮೂರ್ಛೆ ಹೋಗಿದ್ದ ಸಾತ್ಯಕಿಯು ಎಚ್ಚೆತ್ತು ಕತ್ತಿ ಹಿಡಿದು ಭೂರಿಶ್ರವನ ಬಳಿಗೆ ಬಂದ. ಕೃಷ್ಣಾರ್ಜುನರು ಬೇಡ ಬೇಡ ಎಂದು ಕೂಗುತ್ತಿದ್ದರೂ ಕೇಳಿಸಿಕೊಳ್ಳದವನಂತೆ ಮುನ್ನುಗ್ಗಿ ಭೂರಿಶ್ರವನನ್ನು ಕೊಂದು ಹಾಕಿದ. ಸಾತ್ಯಕಿಯ ನಿಷ್ಕಳಂಕ ಜೀವನದಲ್ಲಿ ಇದೊಂದು ಕಳವಳಕಾರಿಯಾದ ಅವಮಾನಕರವಾದ ಸಂಗತಿ.ಭೂರಿಶ್ರವ
</details>
