+++
title = "018 ತೆರಳುವನೆ ಬಿಲುಗಾರರಿಗೆ"

+++

<details><summary>ಗದ್ಯ (ಕ.ಗ.ಪ) </summary>

18. ಶೂರನಾದ ಅರ್ಜುನ ಘಾಸಿಯಾದ ಮಾತ್ರಕ್ಕೆ ರಣರಂಗಬಿಟ್ಟು ಸರಿವನೇ ?  ಆತ ಬಿಲ್ವಿದ್ಯೆಯಲ್ಲಿ ಪರಿಣತರಾದವರಿಗೇ ಗುರುವಾದವನು. ಅವನು ಕೌರವರ ಕಡೆಯ ಅಷ್ಟು ಮಂದಿ ಶೂರರು ಬಿಟ್ಟ ಬಾಣಗಳನ್ನು ಕತ್ತರಿಸಿದನು. ಕೃಪನನ್ನು ಬಾಣಗಳಿಂದ ಗಾಯಗೊಳಿಸಿದನು. ಅಶ್ವತ್ಥಾಮನ ತೇರನ್ನು ಉರುಳಿ ಬೀಳುವಂತೆ ಕತ್ತರಿಸಿದನು. ಶಲ್ಯನನ್ನು ಹಿಂಜರಿಯುವಂತೆ ಬಾಣಬಿಟ್ಟನು. ದುರ್ಯೋಧನನ ವಿಶಾಲದೆದೆಯಲ್ಲಿ ಬಾಣವನ್ನು ನಾಟಿಸಿದನು. ಸಮರಥರೆಂದು ಪ್ರಸಿದ್ಧರಾದ ಶೂರರನ್ನು ಎರಡು ಭಾಗವಾಗುವಂತೆ ಕತ್ತರಿಸಿ ಎಸೆದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ತೆರಳುವನೆ-ರಣರಂಗ ಬಿಟ್ಟು ಸರಿವನೆ, ಗುರುಸುತ-ಅಶ್ವತ್ಥಾಮ, ಹೇವರಿಸು-ಹಿಂಜರಿ, ಹೂಳಿದನು-ನಾಟಿಸಿದನು, ಹೇರುರ-ವಿಶಾಲವಾದ ಎದೆ
</details>
