+++
title = "012 ಎಲೆ ಸುಯೋಧನ"

+++

<details><summary>ಗದ್ಯ (ಕ.ಗ.ಪ) </summary>

12. ಎಲೈ ದುರ್ಯೋಧನನೆ, ಈ ವಿಚಾರದಲ್ಲಿ ಪಾಂಡವರು ದುರ್ಬಲರೆಂದು ಹರಟಿದರೆ ಪ್ರಯೋಜನವೇನನ್ನು ನಾನು ಕಾಣೆನು. ಶತ್ರುಗಳಾದ ಪಾಂಡವರ ಶಕ್ತಿಯ ಹಿರಿಮೆ ಬಲವತ್ತರವಾಗಿದೆ. ಭೀಮಾರ್ಜುನರು ಬಲಿಷ್ಠರಾಗಿದ್ದಾರೆ. ಕೃಷ್ಣನ ಮಂತ್ರಾಲೋಚನಾಶಕ್ತಿ ಸರ್ವಸಮರ್ಥವಾಗಿದೆ. ನೀವು ದೈವಹೀನರು, ಅವರು ದೈವಾನುಗ್ರಹಕ್ಕೆ ಪಾತ್ರರು. ನಿಮಗಿನ್ನು ಉಳಿಗಾಲವಿಲ್ಲ ನೀವು ನಾಶವಾದಂತೆಯೇ ಸರಿ ಎಂದನು ಆ ದ್ರೋಣ.
</details>

<details><summary>ಪದಾರ್ಥ (ಕ.ಗ.ಪ) </summary>

ಕಾಳುಗೆಡದರೆ-ವ್ಯರ್ಥನುಡಿಗಳನ್ನಾಡಿದರೆ, ಮಂತ್ರಶಕ್ತಿ-ಮಂತ್ರಾಲೋಚನಾಶಕ್ತಿ, ಭಾರಣೆ ಬಿಗುಹು-ಪರಾಕ್ರಮದ ಹಿರಿಮೆ,   
ಬಲುಹು-ಬಲಿಷ್ಠವಾದುದು, ಬಲ್ಲಿದರು-ಬಲಿಷ್ಠರು, ಸದೈವರು-ದೈವಾನುಗ್ರಹ ಉಳ್ಳವರು.
</details>
