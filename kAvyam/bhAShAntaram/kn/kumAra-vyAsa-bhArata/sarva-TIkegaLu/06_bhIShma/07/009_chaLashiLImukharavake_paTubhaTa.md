+++
title = "009 ಚಳಶಿಳೀಮುಖರವಕೆ ಪಟುಭಟ"

+++

<details><summary>ಗದ್ಯ (ಕ.ಗ.ಪ) </summary>

9. ದುಂಬಿಗಳ ಝೇಂಕಾರ ನಾದಕ್ಕೆ ಹೆದರುವ ವಿರಹಿಗಳಂತೆ ಅವಿದ್ಯಾವಂತರು ವೇದಾಂತ ತರ್ಕ ಮೊದಲಾದ ಶಾಸ್ತ್ರಗಳಿಗೆ ಹೆದರುವಂತೆ, ತಮಗೆ ಸರಿಸಾಟಿಯೇ ಇಲ್ಲವೆಂದು ಬೀಗುತ್ತಿದ್ದ ಬೆಟ್ಟಗಳು ಬಲಾಸುರನೆಂಬ ರಾಕ್ಷಸನನ್ನು ಕೊಂದ ಇಂದ್ರನ ಬಲಿಷ್ಠವಾದ ವಜ್ರಾಯುಧಕ್ಕೆ ಇದಿರಾಗಿ ನಾಶವಾದಂತೆ, ಆಕಾಶವಲಯದಲ್ಲಿ ಮೋಡಗಳ ಗುಂಪು ಚದರಿದಂತೆ ಶೂರರು ವೇಗವಾಗಿ ಬರುತ್ತಿರುವ ಭೀಷ್ಮರ ಬಾಣಗಳ ಸದ್ದಿಗೆ ಹೆದರಿರುವರು. ಸಂದಣಿಸಿದ ದಂಡಾಳುಗಳ ನೂರಾರು ಕೋಟಿ ಮಂದಿ  ಪ್ರತಿಭಟಿಸಿ ನಾಶವಾದರು. ಕುದುರೆಗಳ ಸೇನೆ ಚೆದರಿಹೋಯಿತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಚಲಶಿಳೀಮುಖ-1. ಸುತ್ತುತ್ತಿರುವ ದುಂಬಿಗಳು, ವೇಗದಿಂದ ಬರುತ್ತಿರುವ ಬಾಣ,  
ಶಾಸ್ತ್ರ ಧ್ವನಿ- ಶಸ್ತ್ರಗಳಿಗೆ ಸಂಬಂಧಿಸಿದ ಧ್ವನಿ, ವೇದಾಂತ, ತರ್ಕಮೊದಲಾದ ಶಾಸ್ತ್ರಗಳ ಧ್ವನಿ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಇದು ಶ್ಲೇಷಾರ್ಥ ಪದ್ಯ ಒಂದೇ ಪದ ಬೇರೆ ಬೇರೆ ಅರ್ಥಕೊಡುವುದನ್ನು ಬಳಸಿ ರಚಿಸಿದ ಪದ್ಯ. ದ್ವಂದ್ವಾರ್ಥ ಪದ್ಯ. ಪದ್ಯ ಒಂದೇ, ಅರ್ಥ ಎರಡು.
</details>
