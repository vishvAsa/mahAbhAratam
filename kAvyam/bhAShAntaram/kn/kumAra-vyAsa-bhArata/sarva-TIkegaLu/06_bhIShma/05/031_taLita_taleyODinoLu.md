+++
title = "031 ತಳಿತ ತಲೆಯೋಡಿನೊಳು"

+++

<details><summary>ಗದ್ಯ (ಕ.ಗ.ಪ) </summary>

31. ಆ ರಣ ರಾಕ್ಷಸಿಯ ಸಮೂಹ, ಕೋಮಲ ತಲೆ ಬುರುಡೆಗಳಲ್ಲಿ ರಕ್ತವನ್ನು ಕಾಸಿದವು. ಅದರಲ್ಲಿ ಎಳೆಯ ಕರುಳುಗಳನ್ನು ಹಿಸುಕಿ ಹಿಂಡಿದರು. ಮೂಳೆಗಳನ್ನು ಪುಡಿ ಪುಡಿ ಮಾಡಿ ಹಾಕಿದರು. ತೆಳ್ಳನೆ ತೊಗಲಿನ ಚಕ್ಕಣಗಳನ್ನು ಚಪ್ಪಾಳೆ ತಟ್ಟುತ್ತ, ಸರದಿಯಲ್ಲಿ ಕೆಳೆಯರಿಗೆ ಆ ರಕ್ತಪಾಯಸದ ರುಚಿ ತೋರಿಸುತ್ತಾ ನೆರೆದಿದ್ದವರೆಲ್ಲ ಕುಡಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ತಳಿತ-ಕೋಮಲ, ಪೂತನಿನಿಕರ-ಒಂದು ವರ್ಗದ ಹೆಣ್ಣು ರಾಕ್ಷಸಿಯರು, ತಲೆಯೋಡು-ತಲೆಬುರಡೆ, ಶೋಣಿತಜಲ-ರಕ್ತ, ಹಿಳಿದು-ಹಿಸುಕಿ, ಕುಸುರಿಗಳ-ಸಣ್ಣ ಚೂರುಗಳ-ಪುಡಿಯ, ಕೈಚಪ್ಪಳೆ-ಕೈಚಪ್ಪಾಳೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಚಕ್ಕಳ (ಚಕ್ಕಣ) - ಮಾಂಸದ ತುಂಡು   
 ಮದ್ಯಪಾನಕ್ಕೆ ಹೆಚ್ಚು ರುಚಿ ಕೊಡಲು ನಂಜಿಕೊಳ್ಳುವ ಖಾರದ (ಮಾಂಸದ) ಪದಾರ್ಥ.  
           
ಚಕ್ಕಣ  
'ಪಂಪಭಾರತ'ದ 4-87ರ ಮುಂದಿನ ವಚನಭಾಗದ ಈ ಕೊನೆಯ ಸಾಲುಗಳನ್ನು ನೋಡಿ:  
ಧರ್ಮಗಳ್ಗುಡಿವರ್ಗೆಲ್ಲಂ ಮೀಸಲ್ಗಳ್ಳನೆಟದು ಪೊನ್ನ ಬೆಳ್ಳಿಯ ಸಿಪ್ಪುಗಳೊಳ್ ಕಿಟಕಿಟದನೆಟದು ಕಡಿಬಿದಿರ ಕುಡಿಯ ಮಾವಿನ ಮಿಡಿಯ ಮಾರುದಿನ ಮೆಣಸುಗಡಲೆಯ ಪುಡಿಯೊಳಡಸಿದಲ್ಲ ವಲ್ಲಣಿಗೆಯ ಚಕ್ಕಣಂಗಳಂ ಸವಿಸವಿದು  
ಈ ವಾಕ್ಯದ ಸರಣಿ ಮುಂದಿನ ವೃತ್ತದಲ್ಲಿ ಮುಂದುವರಿದು ''...... ಕಳ್ಳಪ್ಪುದು ತಪ್ಪದೆಂದು ಕುಡಿದರ್ ಕಾಮಾಂಗಮಂ ಕಾಂತೆಯರ್'' ಎಂಬ ಮಾತಿನಿಂದ ಕೊನೆಗೊಳ್ಳುತ್ತದೆ.  
ಸೂಳೆಗೇರಿಯ ಒಂದೆಡೆಯಲ್ಲಿ ನಡೆದ ಮಧುಪಾನವೈಖರಿಯ ವರ್ಣನಾಂಶವನ್ನು ಮೇಲೆ ಉದ್ಧರಿಸಿದೆ. ಕಳ್ಳುಡಿಯಲೆಂದು ವಿಧಿವತ್ತಾಗಿ ಪಾತ್ರೆಗಳಿಗೆ ಕಳ್ಳೆರೆವ ಪರುಠವಣೆಯಾದ ಮೇಲೆ, ಕೆಲವು ಸಾಮಗ್ರಿಗಳ ಪಾಕವಾದ ಚಕ್ಕಣಗಳನ್ನು ಸವಿದು, ಕಳ್ಳಿನ ರುಚಿಯನ್ನು ಬಣ್ಣಿಸುತ್ತ, ಕಾಂತೆಯರು ಕಳ್ಗುಡಿದರೆಂಬುದು ಒಟ್ಟು ವಚನದ ಮತ್ತು ವೃತ್ತದ ತಾತ್ಪರ್ಯ.  
ಮೇಲಣ ವಚನಭಾಗದಲ್ಲಿ, ಅರ್ಥಕ್ಲೇಶವಿರುವ ಶಬ್ದಗಳಲ್ಲಿ, 'ಚಕ್ಕಣಂ' ಎಂಬುದು ಸದ್ಯದ ವಿಚಾರಕ್ಕೆ ವಿಷಯ. 'ಪಂಪಭಾರತ'ದ ಎರಡನೆಯ (ಹೊಸ) ಮುದ್ರಣದಲ್ಲಿ ಮಾತ್ರ ಈ ಶಬ್ದವು ಕಾಣುತ್ತದೆ. ಹಿಂದಿನ ಎಲ್ಲ ಮುದ್ರಣಗಳಲ್ಲಿಯೂ ಈಯೆಡೆಯಲ್ಲಿ 'ಚಿಕ್ಕಣಂ' ಎಂಬ ಶಬ್ದವಿದೆ. ಈ ಶಬ್ದಗಳು ಒಂದಕ್ಕೊಂದು ಪಾಠಾಂತರ, ಅರ್ಥಸಮಂಜಸತೆಯ ದೃಷ್ಟಿಯಿಂದ ಈಚಿನ ಪ್ರತಿಯಲ್ಲಿ 'ಚಕ್ಕಣಂ' ಎಂಬುದೇ ಸಂಪಾದಕರಿಗೆ ಗ್ರಾಹ್ಯಪಾಠವಾಗಿ ಕಂಡಿರಬಹುದು. 'ಚಿಕ್ಕಣಂ' ಶಬ್ದಕ್ಕೆ' 'ಪಂಪಭಾರತ'ದ ನಿಘಂಟಿನಲ್ಲಿ ಪ್ರಶ್ನಚಿಹ್ನೆಯಿದೆ. ಕಿಟ್ಟೆಲ್ ನಿಘಂಟಿನಲ್ಲಿಯೂ, ಸಂಸ್ಕೃತ ಮತ್ತು ಇತರ ಭಾಷೆಯ ಕೋಶಗಳಲ್ಲಿಯೂ ಈ ಶಬ್ದಕ್ಕೆ 'ಸ್ನಿಗ್ಧವಾದ್ದು, ಜಿಗುಟಾದ್ದು' ಎಂಬರ್ಥದ ಮಾತುಗಳಿವೆ. ಈ ಅರ್ಥವನ್ನಿಟ್ಟುಕೊಂಡು, ಕೆಲವು ಪದಾರ್ಥಗಳ ಮಿಶ್ರಣದ ಲೇಹ್ಯಪಾಕವನ್ನೋ ಸ್ನಿಗ್ಧಪಾಕವನ್ನೋ ಸವಿದರೆಂದು ಹೇಳಲಾಗದೇ ? ಇದು ಸಂಪಾದಕರಿಗೆ ಸಮ್ಮತವಾಗಿದ್ದರೆ ಪ್ರಶ್ನಚಿಹ್ನೆಯನ್ನು ಹಾಕುತ್ತಿರಲಿಲ್ಲ. ಹೋಗಲಿ, ಪಾಠಾಂತರದ ಸವರಣೆಯಿಂದ ಅರ್ಥದ ತೊಡಕು ಪರಿಹಾರವಾಯಿತೇ ?  
ಈಗ ಪಂಪಭಾರತದ 7-90ನೆಯ ಈ ಪದ್ಯವನ್ನು ನೋಡಿ:  
ಒದವಿದ ಕೆತ್ತ ಕಂಕಣದ ಪುರ್ವಿನ ಜರ್ವು ಲಯಕ್ಕೆ ಲಕ್ಕ ಲೆ  
ಕ್ಕದ ಗತಿ ನಾಟಕಭಿನಯಮಾಯ್ತೆನೆ ಗೇಯದೊಳೀಕೆ ಸೊರ್ಕನಿ  
ಕ್ಕಿದಳೆನ ಕಳ್ಗೆ ಚಿಕ್ಕಣಮೆನಿಪ್ಪುದು ಸಾಗೆನಿಸಲ್ಕೆ ಸಾಲ್ವ ಸ  
ಗ್ಗದ ಪೊಸದೇಸಿಯೋಳಿಗಳನೊರ್ವಳೊಟಲ್ದು ನೆಟಲ್ದು ಪಾಡಿದಳ್ !!  
ಇಂದ್ರಕೀಲ ನಗೇಂದ್ರದಲ್ಲಿ ತಪೋನಿಯಮನಿಯಮಿತನಾಗಿ ನಿಂತ, ನರೇಂದ್ರ ತಾಪಸನಾದ ಅರ್ಜುನನ ತಪೋವಿಘಾತವನ್ನು ಮಾಡಲೆಂದು ಇಂದ್ರನಪ್ಪಣೆಯಂತೆ ಬಂದ ದೇವಾಪ್ಸರೆಯರ ವೃಂದದಲ್ಲಿ ಒಬ್ಬಳು ಅವನೆದುರಿನಲ್ಲಿ ಕಾಣಿಸಿಕೊಂಡ ಪರಿಯನ್ನು ಇಲ್ಲಿ ಹೇಳಿದೆ. ''ಕೈಬಳೆಗಳ ಮತ್ತು ಹುಬ್ಬುಗಳ ಮಿಡುಕಾಟ, ಲಯಾನುಸಾರಿಯಾದ ತ್ವರಿತ ಪದಗತಿ, ನೃತ್ಯಾಭಿನಯವಾಯಿತೆಂಬಂತೆ ಇತ್ತು; ಹಾಡಿದ ಹಾಡಿನಲ್ಲಿ ಮಾದಕತೆಯನ್ನು ತುಂಬಿದಂತೆ ಇತ್ತು; ಅವಳ ಸಾಗು 1 ಎಂದರೆ ಮುಂಬರಿವು (?) ಕಳ್ಳಿಗೆ ಚಕ್ಕಣವೆನಿಸುವುದು; ಹೀಗೆ ಹೇಳಬಹುದಾದ ಸ್ವರ್ಗದ ಹಲವು ಸೊಗಸುಗಳನ್ನು ಒಬ್ಬಳ ಪ್ರೀತಿಯಿಂದಲೂ ತನ್ಮಯತೆಯಿಂದಲೂ ಹಾಡಿದಳು'' – ಎಂಬುದು ಈ ಪದ್ಯದ ಸಾರಾಂಶ.  
ಪಂಪಭಾರತದ ಎರಡನೆಯ (ಹೊಸ) ಮುದ್ರಣದಲ್ಲಿ ಮಾತ್ರ 'ಕಳ್ಗೆ ಚಕ್ಕಣ ಮೆನಿಪ್ಪುದು' ಎಂದಿದೆ. ಹಿಂದಿನ ಇಲ್ಲ ಮುದ್ರಣಗಳಲ್ಲಿಯೂ 'ಕಳ್ಗೆ' ಎಂಬೆಡೆಯಲ್ಲಿ 'ಕಣ್ಗೆ' ಎಂದಿದೆ. ಈ ಮಾರ್ಪಾಟಿನಿಂದ ಅರ್ಥ ಸುಕರವಾಯಿತೆ ? ಕಣ್ಗೆ ಅಥವಾ ಕಳ್ಗೆ 'ಚಕ್ಕಣಮೆನಿಪ್ಪುದು ಸಾಗು, ಎಂದರೇನು ? ಪಂಪಭಾ. ನಿಘಂಟಿನಲ್ಲಿ 'ಚಕ್ಕಣಂ' ಶಬ್ದಕ್ಕೆ ಪ್ರಶ್ನಚಿಹ್ನೆಯಿದೆ. ಕಿಟ್ಟೆಲ್ ಕೋಶದಲ್ಲಿ ಈ ಶಬ್ದವಿಲ್ಲ. ಸನ್ನಿವೇಶಬಲದಿಂದ ಇಲ್ಲಿ ಶಬ್ದಾರ್ಥವನ್ನು ಊಹಿಸುವುದು ಕಷ್ಟ. ಅರ್ಥಾನುಕೂಲದ ದೃಷ್ಟಿಯಿಂದ ಸಂಪಾದಕರು ಯೋಜಿಸಿರಬಹುದಾದ ಈ ಪಾಠಾಂತರ(?)ದ ಔಚಿತ್ಯವನ್ನು ಮನಗಾಣಬೇಕಾಗಿದೆ.  
4-87ವ. ದ ಮಧುಪಾನಸಂದರ್ಭದಲ್ಲಿ 'ಚಿಕ್ಕಣ'ವು 'ಚಕ್ಕಣ'ವಾದುದನ್ನೂ, 7-90ರಲ್ಲಿ 'ಕಣ್ಗೆ'ಯು 'ಕಳ್ಗೆ' ಆದುದನ್ನೂ, ಸನ್ನಿವೇಶಬಲದಿಂದ ನೋಡಿದರೆ ಕಳ್ಳಿಗೂ ಚಕ್ಕಣಕ್ಕೂ ಜಾತಿಸಂಬಂಧವಿರಬಹುದೆಂದು ತೋರುತ್ತದೆ. 2ನೆಯ ನಾಗವರ್ಮನ 'ಅಭಿಧಾನ ವಸ್ತುಕೋಶ'ದ ಈ ತ್ರಿಪದಿಯಲ್ಲಿ ಆ ಸಂಬಂಧವನ್ನು ಕಾಣಬಹುದು:  
ಪಾನಂ ಗೋಷ್ಠಿಕೆಯದಾಪಾನಂ ಶುಂಡಾಪ್ರ  
ಪಾನಂ ಕಳ್ಗುಡಿಹ ಕಡುಸೊರ್ಕು ಚಕ್ರ್ಕಣಂ  
ತಾನದು ಪೆಸರೊಳಿದುಂ !!( 93-6)  
ಇಲ್ಲಿ ಬಂದಿರುವ 'ಚಕ್ರ್ಕಣಂ', 'ಚಕ್ಕಣಂ' ಎಂಬುದರ ಮೊದಲ ರೂಪವಿರಲು ಸಾಧ್ಯ. ಬಹುಶಃ ಪಂಪನಲ್ಲಿ, ರೂಢಿಯ ಶಬ್ದವಾಗಿದ್ದ ತರುವಾಯದ ರೂಪ ಬಳಕೆಯಾಗಿರಬಹುದು. ಈ ಪದ್ಯದಿಂದ ಚಕ್ಕಣವು ಕಳ್ಳಿನ ಅನುಬಂಧಿಶಬ್ದವೆಂದು ತಿಳಿಯಬಹುದಲ್ಲದೆ ಈ ಪದಾರ್ಥವಿಶೇಷದ ಪಾತ್ರವೇನೆಂದು ಸ್ಪಷ್ಟಪಡುವುದಿಲ್ಲ.  
ಹಳಗನ್ನಡ ಕಾವ್ಯಗಳಲ್ಲಿ ಸಾದೃಶ್ಯಕ್ಕಾಗಿ ಎತ್ತಿಕೊಳ್ಳಲು ಈ ಶಬ್ದಗಳ ಅನ್ಯಪ್ರಯೋಗಗಳು ದೊರೆಯುವಂತೆ ಕಾಣುವುದಿಲ್ಲ. ಕನ್ನಡ, ತೆಲುಗು ಮತ್ತು ತುಳು ನುಡಿಗಳ ಪ್ರಮಾಣಿತ ನಿಘಂಟುಗಳಲ್ಲಿ 'ಚಕ್ಕಣಂ' ಶಬ್ದದ ಯಥಾರೂಪವಾಗಲಿ, ವಿಕೃತ ರೂಪವಾಗಲಿ ಕಾಣುವಂತೆ ತೋರಲಿಲ್ಲ. ತಮಿಳು ಕೋಶದಲ್ಲಿ (ಖಿಚಿmiಟ ಐexiಛಿoಟಿ) ಇದರ ವಿಕೃತರೂಪವನ್ನು ಕಾಣಬಹುದು. 'ಚಾಕ್ಕಣಾಕ್ಕಟ' ಎಂಬ ಒಂದು ಮಾತನ್ನು ಇಲ್ಲಿ ಕೊಟ್ಟು, ಅದಕ್ಕೆ 'ಒeಚಿಣ ಠಿಡಿeಠಿಚಿಡಿeಜ ಚಿಟಿಜ soಟಜ ಚಿಣ ಣಚಿveಡಿಟಿs ಣo beಣಚಿಞeಟಿ bಥಿ ಜಡಿuಟಿಞಚಿಡಿಜs ಚಿಟoಟಿg ತಿiಣh ಣhe ಜಡಿiಟಿಞ'ಎಂದು ಅರ್ಥವನ್ನು ಬರೆದಿದೆ. ಕೋಶಕಾರರು ರೂಢಿಯಿಂದ ಈ ಮಾತನ್ನು ಸಂಗ್ರಹಿಸಿದಂತಿದೆ. ಇದು 'ಚಾಖನಾ' ಎಂಬ ಉರ್ದುಧಾತುವಿನಿಂದ ಜನ್ಯವಾದುದೆಂದು ಸೂಚಿಸಿ, 'ಜಕ್ಷಣ' ಎಂಬ ಸಂಸ್ಕೃತ ಶಬ್ದವನ್ನು ಹೋಲಿಕೆಗೆ ಕೊಟ್ಟಿದೆ.  
ಗ್ರಂಥಾಧಾರಗಳು ಮತ್ತು ನಿಘಂಟುವಿನ ಉಲ್ಲೇಖ ದುರ್ಲಭವಾಗಿರುವ ಈ ಶಬ್ದ ಕಳ್ಳಂಗಡಿಯಲ್ಲಿ ಕಳ್ಳಿನಷ್ಟೇ ಸುಪರಿಚಿತ. ಪಡಖಾನೆಯಿರುವಲ್ಲಿ ಕಳ್ಳಿರುವಂತೆ, ಕಳ್ಳಿರುವೆಡೆ ಚಕ್ಕಣವಿರುತ್ತದೆ. ರೂಢಿಯಲ್ಲಿ ಇದನ್ನು ಚಾಕಣ ಎನ್ನುತ್ತಾರೆ. ಕನ್ನಡಿಗರೂ ತಮಿಳರೂ, ತೆಲುಗರೂ ತುಳುವರೂ ಸಮಾನವಾಗಿ ಈ ಶಬ್ದವನ್ನು ಬಳಸುತ್ತಾರೆ. ಉರ್ದು ತಾಯಿನುಡಿಯ ಜನರೂ ಹೇಳುತ್ತಾರೆ. ಕಳ್ಳಂಗಡಿಯ ವಿತರಣೆಗಾರರಾದ ನನ್ನ ಪರಿಚಯದ ಮಹನೀಯರೋಬ್ಬರು ಇದರ ಬಗೆಗೆ ಹೀಗೆ ಹೇಳುತ್ತಾರೆ: ''ಕಳ್ಳುವ್ಯಾಪಾರದಲ್ಲಿ ಚಾಕಣದ ಪಾತ್ರ ಹಿರಿದು. ಆ ವ್ಯಾಪಾರ ಸುಸೂತ್ರವಾಗಿ ನಡೆದುಕೊಂಡು ಹೋಗಲು ಇದು ಇರಲೇ ಬೇಕು. ಇದನ್ನು ಸಾಮಾನ್ಯವಾಗಿ ಮಾಂಸವ್ಯಾಪಾರಿಗಳು ಒದಗಿಸುತ್ತಾರೆ. ಕಳ್ಳಿನ ರುಚಿಯನ್ನು ಹೆಚ್ಚಿಸಲು ಚಾಕಣವು ಇಷ್ಟವಾದೊಂದು ವ್ಯಂಜಕದ್ರವ್ಯ. ಬಿರಿಯಾನಿಯಂತಹ ಉತ್ತಮದರ್ಜೆಯ ಮಾಂಸ ವ್ಯಂಜನಗಳಿಗಿಂತ ಚಾಕಣವನ್ನೇ ಕಳ್ಳಿನೊಡನೆ ಹೆಚ್ಚಾಗಿ ಕುಡುಕರು ಅಪೇಕ್ಷಿಸುತ್ತಾರೆ. ಚಾಕಣವು ಮೂರನೆಯ ದರ್ಜೆ ವ್ಯಂಜನವಾದರೂ ಬಳಸುವ ಸಾಮಗ್ರಿಗಳೇನೋ ಒಳೆಯವೆ. ಪ್ರಾಣಿಗಳ ಕಣ್ಣು, ನಾಲಿಗೆ, ಕರುಳು, ಕಾಲು ಮುಂತಾದ ಸೂಕ್ಷ್ಮಾಂಗಗಳನ್ನು ಕೆಲವು ಸಂಬಾರ ಪದಾರ್ಥಗಳೊಡನೆ ಬೇಯಿಸಿ ಮಾಡಲಾಗುತ್ತದೆ. ವಿಶೇಷವಾಗಿ ಖಾರದ ರುಚಿಗಾಗಿ ಮೆಣಸು ಕಡಲೆಗಳನ್ನು ಇದರೊಂದಿಗೆ ಸೇರಿಸಲಾಗುತ್ತದೆ (ನೋಡಿ: 'ಮೆಣಸುಗಡಲೆಯ ಪುಡಿಯೊಳಡಸಿದ......'). ಇದನ್ನು ಕಳ್ಳಿನೊಡನೆ ಯಾವಾಗ ಬೇಕೆನಿಸಿದರೂ ಸ್ವೇಚ್ಛೆಯಿಂದ ಕುಡುಕರು ಉಪಯೋಗಿಸುತ್ತಾರೆ. ಆಗಾಗ ಇತರ ಸಂದರ್ಭಗಳಲ್ಲಿಯೂ ಚಾಕಣವನ್ನು ಮನೆಯಲ್ಲಿಯೂ ತಯಾರಿಸಿ ಬಳಸುವುದುಂಟು.2  
ಈ ಹೇಳಿಕೆಗಳಿಂದ ನಾವು 'ಚಕ್ಕಣ' ಎಂದರೆ 'ಕಳ್ಳಿನೊಡನೆ ರುಚಿಗಾಗಿ ನೆಂಜಿಕೊಳ್ಳುವ ಮಾಂಸದ ಒಂದು ವ್ಯಂಜಕದ್ರವ್ಯ' ಎಂದು ತಿಳಿಯಬಹುದು. ಮೇಲೆ ಉದ್ಧರಿಸಿದ ಕಾವ್ಯಭಾಗಗಳಲ್ಲಿ ಈ ಶಬ್ದವು ಈ ಅರ್ಥದಲ್ಲಿಯೇ ಬಂದಿರುವುದೆಂದು ಹೇಳಬಹುದು. ಸೂಳೆಗೇರಿಯ ಒಂದೆಡೆಯಲ್ಲಿ ಕಾಂತೆಯರು ಮೊದಲು ಬಾಯಿಯ ರುಚಿ ಪಟುಗೊಳ್ಳಲು 'ಚಕ್ಕಣ'ವನ್ನು ಸವಿದು, ಆಮೇಲೆ ಕಳ್ಳನ್ನು ಕುಡಿದರು ಎಂಬುದು ಸರಿ. ಅರ್ಜುನನ ಮುಂದೆ ಹಲವು ಹೊಸ ಸೊಗಸುಗಳನ್ನು ಹಾಡಿ ಹಿಡಿಯುವಂತೆ, ಸಾರಿ ಬಂದ ಪರಿ (?) ಗೀತೆಯ ಮೋಹಕತೆಗೂ ಮಿಗಿಲಾಗಿ ಕಳ್ಳಿನೊಡನೆ ಚಕ್ಕಣವನ್ನು ಸವಿದಂತೆ ಇದ್ದಿತೆಂಬುದು ಬಣ್ಣನೆಗೆ ಸಹಜ.  
ಎರಡನೆಯ ನಿದರ್ಶನದಲ್ಲಿ ಪರಿಹಾರವಾಗಬೇಕಾದ ಒಂದು ಸಣ್ಣ ತೊಡಕುಂಟು. ಆಕ್ಷರಂ > ಅಕ್ಕರಂ, ಲಕ್ಷಣಂ > ಲಕ್ಕಣಂ ಎಂಬ ತದ್ಭವಶಬ್ದಗಳಂತೆ ಚಕ್ಷಣಂ > ಚಕ್ಕಣಮ ಆಗಬಹುದು. 'ಚಕ್ಷಣಂ' ಶಬ್ದಕ್ಕೆ ಸಂಸ್ಕೃತ ನಿಘಂಟಿನಲ್ಲಿ ತೋರುವಿಕೆ, ಕಾಣುವಿಕೆ ಎಂಬರ್ಥವೂ ಉಂಟು. 'ಕಣ್ಗೆ' ಎಂಬ ಪಾಠವನ್ನು ಈಯರ್ಥದ ಚಕ್ಕಣದೊಂದಿಗೆ ಹೊಂದಿಸಿದರೆ ಸರಿಯೊಂದದೆ ? ಆದರೆ ಇಲ್ಲಿ ಪುನರುಕ್ತಿಯ ಆಕ್ಷೇಪವಿರಲಿ, 'ಗೇಯದೊಳೀಕೆ ಸೊರ್ಕನಿಕ್ಕಿದಳೆನೆ' ಎಂಬ ಮಾತಿನ ಸ್ವಾರಸ್ಯವು ಅರ್ಧದಲ್ಲಿಯೇ ಕಡಿದಂತಾಗುತ್ತದೆ. 'ಚಕ್ಷಣಂ' ಶಬ್ದಕ್ಕೆ ಸಂಸ್ಕೃತ ನಿಘಂಟಿನಲ್ಲಿ 'ಇಚಿಣiಟಿg ಚಿ ಡಿeಟish ಣo ಠಿಡಿomoಣe ಚಿಠಿಠಿeಣiಣe' ಎಂದೂ (ಂಠಿಣe's) 'ಇಚಿಣiಟಿg ಚಿ ಡಿeಟish ಣo ಠಿಡಿomoಣe ಜಡಿiಟಿಞiಟಿg' ಎಂದೂ (ಒoಟಿieಡಿ Wiಟಟiಚಿms) ಅರ್ಥಗಳನ್ನು ಹೇಳಿರುವುದು ನಮ್ಮ ಪೂರ್ವನಿರ್ಧಾರಕ್ಕೆ ಪೋಷಕವಾಗುತ್ತದೆ. ಅಲ್ಲದೆ 4-87 ವ.ದಲ್ಲಿ ಈ ಶಬ್ದದ ಔಚಿತ್ಯವನ್ನು ನಾವು ಮನಗಂಡಿದ್ದೇವೆ. ಆದುದರಿಂದ ಇಲ್ಲಿ ಈ ಶಬ್ದವನ್ನು ಕವಿಯು ಕಳ್ಳಿನ ಸಲುವಾಗಿ ಬಳಸಿರುವನಲ್ಲದೆ ಕಾಣ್ಕೆಯ ಸಲುವಾಗಿ ಬಳಸಿಲ್ಲವೆಂದು ಒಪ್ಪಬೇಕಾಗುತ್ತದೆ. 'ಕಳ್ಗೆ ಚಕ್ಕಣಮೆನಿಪ್ಪುದು-' ಎಂಬುದು ಉಚಿತಪಾಠವೆಂದು ಗ್ರಹಿಸಬೇಕು.  
ಈ ಮಾರ್ಪಾಟು 1935ರ ಎರಡನೆಯ (ಹೊಸ) ಮುದ್ರಣದ ವೇಳೆಗೆ ಸಂಪಾದಕರಿಗೆ ಮನವರಿಗಕೆಯಾಗಿ ಹಿಂದಿನ ಪಾಠಗಳು ತಿದ್ದುಪಡಿಯಾಗಿದೆ. ಮತ್ತೆ ನಿಘಂಟಿನ ಪುನರ್ವಿಮರ್ಶೆಯಾಗಿ ಪೂರ್ಣಗ್ರಂಥದ ಹೊಸ ಮುದ್ರಣ ಹೊರಬೀಳದೆ, 1931ರ 'ಪಂಪಭಾ. ನಿಘಂಟಿ'ನಲ್ಲಿ 'ಚಕ್ಕಣ'ವು ಪ್ರಶ್ನಚಿಹ್ನೆಯ ಶಬ್ದವಾಗಿಯೇ ಉಳಿದುಕೊಂಡಿತು; ಈ ಟಿಪ್ಪಣಿಕಾರನಿಗೆ ಸತ್ತ ಹುಲಿಯ ಬಾಲವನ್ನೆಳೆದು ಶೂರನಾಗುವ ಪ್ರಸಂಗವೊಂದು ಹುಟ್ಟಿಕೊಂಡಿತು.  
ಇನ್ನು ಈ ಶಬ್ದದ ವ್ಯುತ್ಪತ್ತಿಯನ್ನು ಕುರಿತು ತೋರಬಹುದಾದ ಒಂದೆರಡು ಸಂದೇಹಗಳು:  
ಸಂಸ್ಕೃತ ನಿಘಂಟಿನಲ್ಲಿ 'ಚಕ್ಷಣಂ' ಶಬ್ದಕ್ಕೆ ಧಾತುಮೂಲದ ಸೂಚನೆಯಾಗಲಿ ಪ್ರಯೋಗವಾಗಲಿ ಕಾಣುವುದಿಲ್ಲ. ಬೇರೆ ನಿಘಂಟುವಿನ ಆಧಾರದಿಂದ ಈ ಶಬ್ದಾರ್ಥವನ್ನು ಸೂಚಿಸಿರುವುದು ಕಾಣುತ್ತದೆ. 3 ಚರ್, ಚಷ್, ಜಕ್ಷ್ (= ಜಕ್ಷಣಂ) ಧಾತುಗಳಿಗೆ 'ತಿನ್ನು' ಎಂಬರ್ಥವಿದೆಯಾದರೂ ಈ ಶಬ್ದವು ಇವುಗಳಿಂದಾದ ಜನ್ಯಶಬ್ದವಾಗಿ ಕಾಣುವುದಿಲ್ಲ. ಉರ್ದು ಹಿಂದಿಗಳಲ್ಲಿ ಚಖ(ನ), ಚಾಖ(ನ) ಎಂಬ ಧಾತುಗಳು 'ರುಚಿನೋಡು' ಎಂಬರ್ಥದಲ್ಲಿದ್ದು, ಇವುಗಳ ನಾಮರೂಪ ಚಿಖೌನಾ, ಚಿಖೌನೀ ಎಂದಾಗುತ್ತವೆ. ಸ್ವಾದಕ್ರಿಯೆ, ಸ್ವಾದವಸ್ತು ಎರಡರಲ್ಲಿಯೂ ಇವು ಪ್ರಯುಕ್ತ. ಸುರಾಸಹಚರಿಯಾದ ಈ ವ್ಯಂಜನಕ್ಕೆ 'ಚಾಕಣ' ಎಂಬ ಹೆಸರನ್ನು ದಾಕ್ಷಿಣಾತ್ಯರಾದ ಮುಸ್ಲಿಮರು ಹೇಳುವರಲ್ಲದೆ ಔತ್ತರೇಯರಾದವರು ಹೇಳುವುದಿಲ್ಲವೆಂದು ತಿಳಿದು ಬರುತ್ತದೆ. ಉರ್ದು, ಪರ್ಶಿಯನ್, ಹಿಂದಿ ನಿಘಂಟುಗಳಲ್ಲಿ ಈ ಶಬ್ದವಿದ್ದಂತಿಲ್ಲ. ಸಂ. 'ಚಕ್ಷಣ' ಶಬ್ದದ ತದ್ಭವರೂಪವೆಂದು 'ಚಕ್ಕಣ' ಶಬ್ದವನ್ನು ಒಪ್ಪಿಕೊಳ್ಳುವಲ್ಲಿ ನಾಗವರ್ಮನ ಪ್ರಯೋಗವಾದ 'ಚಕ್ರ್ಕಣ' ಶಬ್ದರೂಪ ಮಧ್ಯೆ ತೊಡಕಾಗಿ ನಿಲ್ಲುತ್ತದೆ. ಆದುದರಿಂದ ಇದು ದೇಶ್ಯವೇ, ತದ್ಭವರೂಪವೇ, ಅನ್ಯದೇಶ್ಯವೇ ಎಂಬುದು ತಿಳಿದವರು ನಿರ್ಧರಿಸಬೇಕಾದ ಅಂಶ.  
[ವಸ್ತುಕೋಶದ 'ಚಕ್ರ್ಕಣಂ' ಎಂಬಲ್ಲಿಯ ರಕಾರ 'ಕಡುಸೊರ್ಕು' ಎಂಬಲ್ಲಿಯ ರಕಾರದ ಪ್ರಬಾವದಿಂದ ಘಟಿಸಿರಬಹುದೆಂದೂ ಸಂಸ್ಕೃತ ನಿಘಂಟುಕಾರರು ತೋರಿಸಿರುವ ಖಾದನಾರ್ಥದ 'ಚಕ್ಷಣ' ಎಂಬುದರ ತದ್ಭವಶಬ್ದವೇ 'ಚಕ್ಕಣಂ' ಆಗಿದೆಯೆಂದೂ ತಿಳಿಯುವುದು ಬಹುಶಃ ತಪ್ಪಾಗಲಾರದು; ಚಕ್ಷಣಂ > ಚಕ್ಕಣಂ.]  
           -ಡಾ. ಟಿ.ವಿ.ವೆಂಕಟಾಚಲಶಾಸ್ತ್ರೀ   
              ಶಾಸ್ತ್ರೀಯ ಸಂಪುಟ 4
</details>
