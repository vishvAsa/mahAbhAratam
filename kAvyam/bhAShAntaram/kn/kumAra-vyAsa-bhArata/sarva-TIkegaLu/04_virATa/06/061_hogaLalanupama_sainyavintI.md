+++
title = "061 ಹೊಗಳಲನುಪಮ ಸೈನ್ಯವಿನ್ತೀ"

+++

<details><summary>ಗದ್ಯ (ಕ.ಗ.ಪ) </summary>

61. "ಉತ್ತರ ಈ ಸೈನ್ಯದ ಮಹತ್ತನ್ನು ಹೇಳಲು ಕಷ್ಟ. ಅದು ಅಂಧಾಸುರನ ಸೇನೆಗೆ ಎರಡರಷ್ಟಿದೆ ರಾವಣನ ಸೇನೆಗೆ ಮೂರರಷ್ಟಿದೆ" ಎಂದು ಅರ್ಜುನನು ಉತ್ತರನಿಗೆ ಶತ್ರು ಸೇನೆಯ ಹಿರಿಮೆಯನ್ನು ನಾಲಗೆ ದಣಿಯುವಂತೆ ವರ್ಣಿಸಿದ. ಅನಂತರ ತನ್ನ ಗಾಂಡಿವ ಧನುಸ್ಸನ್ನು ಜೇವೊಡೆದು ಎತ್ತಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ದ್ವಿಗುಣ-ಎರಡರಷ್ಟು, (ಅಂಧಾಸುರ-ಒಬ್ಬರಾಕ್ಷಸ ಟಿಪ್ಪಣಿ ನೋಡಿ) ತ್ರಿಗುಣ-ಮೂರರಷ್ಟು ಅಗ್ಗಳಿಕೆ-ಪರಾಕ್ರಮ, ಕೈವಾರಿಸು-ಹೊಗಳು, ನಿಗುಚು-ನಿಮಿರ್, ನಿಮಿರ್ಚು-ಹರಡು, ನೆಟ್ಟಗೆ ಮಾಡು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಈ ಪರ್ವಗಳಲ್ಲಿ ಅರ್ಜುನನು ಉತ್ತರನ ಸಾರಥ್ಯದಲ್ಲಿ ಏಕಾಕಿಯಾಗಿ ಕೌರವ ಮಹಾಸೇನೆಯನ್ನು ಎದುರಿಸಿದ ಎಂಬ ಕಥೆ ನಂಬಲು ಅಸಾಧ್ಯ ಎನ್ನಿಸುತ್ತದೆ. ಎಂಥ ವೀರನಾದರೂ ಏಕಾಕಿಯಾಗಿ ಅವರನ್ನೆಲ್ಲ ಎದುರಿಸಿ ಸೋಲಿಸಿದ ಎಂಬುದು ಅಸಂಗತವಾಗಿ ಕಾಣುತ್ತದೆ. ವಿರಾಟನ ಸೇನೆ ಅವನೊಂದಿಗೆ ಹೊರಟರೂ ಅರ್ಜುನ ಮಿಂಚಿನ ವೇಗದಲ್ಲಿ ರಥ ಓಡಿಸಿದ್ದರಿಂದ ಹಿಂಬಾಲಿಸಬಾರದೆ ಅಲ್ಲೇ ಉಳಿಯಿತು. ಎಂಬುದು ಇನ್ನೊಂದು ನಂಬಲಾಗದ ಮಾತು. ಯುದ್ಧ ಭೂಮಿಯೇನು ದೂರವಿರಲಿಲ್ಲ ಅಲ್ಲದೆ ಬೇಹಿನವರು ಕೌರವ ಸೇನೆ ಎಲ್ಲಿ ಎಂದು ಪತ್ತೆ ಹಚ್ಚಿ ಕೊಡುವುದು ಅಸಾಧ್ಯವೇನಾಗಿರಲಿಲ್ಲ. ಇಷ್ಟು ದೊಡ್ಡ ಸೇನೆಯನ್ನು ಆ ಸೇನೆಯ ಮಹಾ ವೀರರುಗಳನ್ನು ಅರ್ಜುನ ಸೋಲಿಸಿದ್ದು ಪವಾಡ ಸದೃಶವೂ ಕೌರವ ವೀರರ ಪಾಲಿಗೆ ಪರಮ ಅನ್ಯಾಯಕರವೂ ಆಗಿದೆ. ಅವರೆಲ್ಲ ಅಷ್ಟೊಂದು ಸಣ್ಣವರಾಗಿ ಬಿಟ್ಟಿದ್ದಾರೆ. ಹೀಗೆ ನಿಭಾಯಿಸಬಲ್ಲ ಅರ್ಜುನನು ಭೀಮನ ಕೃಷ್ಣರ ಸಹಾಯದಿಂದ ಮಹಾಸಮರದಲ್ಲಿ ಮುಂದೆ ಕೌರವ ಸೇನೆಯನ್ನೆಲ್ಲ ಎದುರಿಸುವುದು ಕಷ್ಟವಾಗಿತ್ತೆ ? ಎಂಬ ಸಂಶಯವೂ ಏಳುತ್ತದೆ.  
ಮೂಲಭಾರತದಲ್ಲಿ ಉತ್ತರನೇ ಈ ಪ್ರಶ್ನೆ ಎತ್ತುತ್ತಾನೆ "ಒಬ್ಬನೇ ಆ ಭಾರಿಯ ಸೇನೆಯೊಂದಿಗೆ ಹೇಗೆ ಹೋರಾಡುತ್ತೀಯೆ ?" ಎಂದು ಪ್ರಶ್ನಿಸಿದಾಗ ಅರ್ಜುನನು ಗಂಧರ್ವರಾಜ ಚಿತ್ರ ಸೇನನ ಮೇಲೆ, ನಿವಾತ ಕವಚರ ಮೇಲೆ ಖಾಂಡವದಹನ ಸಂದರ್ಭದಲ್ಲಿ ಏಕಾಕಿಯಾಗಿ ಹೋರಾಡಿ ಗೆದ್ದಿರುವುದಾಗಿ ತಿಳಿಸುತ್ತಾನೆ. ಮೂಲದಲ್ಲಿ ಉತ್ತರನಿಗೇನೋ ನಂಬಿಕೆ ಬರುತ್ತದೆ. ಆದರೆ ನಮ್ಮ ಸಂಶಯ,  ಪ್ರಶ್ನೆ ಹಾಗೇ ಉಳಿಯುತ್ತದೆ.   
ಅಂಧಾಸುರ-ಅಂಧಕಾಸುರ   
1. ಒಬ್ಬರಾಕ್ಷಸ ಸಿಂಹಿಕಾ ವಿಪ್ರಚಿತ್ತರ ಮಗ- ಬ್ರಹ್ಮನನ್ನು ಕುರಿತು ತಪಸ್ಸು ಮಾಡಿ ವರ ಪಡೆದ ಪೊಗರಿನಲ್ಲಿ ಮಿತಿಮೀರಿ ವರ್ತಿಸಿದ. ಪಾರ್ವತಿ ದೇವಿಯನ್ನೇ ಮೋಹಿಸಿ ಶಿವನಿಂದ ಹತನಾದ.   
2. ಒಬ್ಬ ರಾಕ್ಷಸ. ಕಶ್ಯಪ-ದಿತಿಗಳ ಮಗ. ಇವನಿಗೆ ಸಾವಿರ ಕೈಗಳು ಸಾವಿರ ತಲೆಗಳು. ದೃಷ್ಟಿ ಚೆನ್ನಾಗಿದ್ದರೂ ಕುರುಡನಂತೆ ಸಂಚರಿಸುತ್ತಿದ್ದುದರಿಂದ ಈ ಹೆಸರು ಬಂದಿದೆ. ಸ್ವರ್ಗದಿಂದ ಪಾರಿಜಾತ ವೃಕ್ಷನನ್ನು ಅಪಹರಿಸಲು ದೊಡ್ಡ ಸೇನೆಯೊಂದಿಗೆ ಬಂದ. ಶಿವ ಇವನ್ನನು ಕೊಂದು 'ಅಂಧಕರಿಪು' ಎಂಬ ಹೆಸರು ಪಡೆದ.
</details>
