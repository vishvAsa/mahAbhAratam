+++
title = "044 ಅಹುದು ಬಳಿಕೇನುಳಿದವರಿಗೀ"

+++

<details><summary>ಗದ್ಯ (ಕ.ಗ.ಪ) </summary>

44. ಉತ್ತರನಿಗೆ ಎಲ್ಲ ಸ್ಪಷ್ಟವಾಗತೊಡಗಿತು. "ಹೌದು. ಅಲ್ಲದೆ ಏನು ? ಉಳಿದವರಿಗೆ ಈ ಮಹಿಮೆ ಎಲ್ಲಿಂದ ಬರಬೇಕು ? ಆಹಾ !  ಜೀವಿಸಿದ್ದರೆ ಇಂತಹ ಅತಿಶಯವನ್ನು ಕಾಣಬಹುದಲ್ಲವೆ ? ಅರ್ಜುನ ! ನಿಮ್ಮನ್ನು ಲಕ್ಷ್ಯ ಮಾಡದೆ ಮಾತಾಡಿದ್ದೇನೆ. ಆ ಹೆಚ್ಚಿನ ತಪ್ಪುಗಳನ್ನು ಗಮನಿಸದೆ ನಾನು ಕುಹಕಿ ಎಂದು ಹಾಸ್ಯ ಮಾಡದೆ ದಯವಿಟ್ಟು ನನ್ನನ್ನು ಕಾಪಾಡು" ಎಂದು ಉತ್ತರನು ಅರ್ಜುನನ ಪಾದಗಳಿಗೆ ನಮಸ್ಕಾರ ಮಾಡಿ ಕೇಳಿಕೊಂಡ.
</details>

<details><summary>ಪದಾರ್ಥ (ಕ.ಗ.ಪ) </summary>

ಗಹನ-ಮಹಾ, ಎರಗು-ನಮಸ್ಕರಿಸು
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಮೂಲಭಾರತದಲ್ಲಿ ಉತ್ತರನಿಗೆ ಅರ್ಜುನನ ಮೇಲೆ ನಂಬಿಕೆ ಬರುತ್ತದೆ. ಅಲ್ಲಿ ಉತ್ತರನು   
ದಾಸೋಹಂ ತೇ ಭವಿಷ್ಯಾಮಿ ಪಶ್ಯ ಮಾಮನು ಕಂಪಯೋ  
ಯಾ ಪ್ರತಿಜ್ಞಾ ಕೃತಾಪೂರ್ವಂ ತವ ಸಾರಥ್ಯ ಕರ್ಮಣಿ  
ಮನಃ ಸ್ವಾಸ್ಥ್ಯಂ ಚ ಮೇ ಜಾತಂ ಜಾತಂ ಭಾಗ್ಯಂಚ ಮೇ ಮಹತ್.  
ನಾನು ನಿನ್ನದಾಸ. ದಯೆಯಿಂದ ನೋಡು, ಸಾರಥ್ಯವನ್ನು ವಹಿಸುತ್ತೇನೆ. ನನ್ನ ಮನಸ್ಸು ಈಗ ಸ್ವಸ್ಥವಾಗಿದೆ ಇದು ನನಗೆ ಮಹಾ ಭಾಗ್ಯ. ಎನ್ನುತ್ತಾನೆ  
ಮೂಲಭಾರತದಲ್ಲಿ ಈ ಘಟ್ಟದಿಂದ ಮುಂದಕ್ಕೆ ಉತ್ತರ ಹೇಡಿಯಲ್ಲ. ರಥವನ್ನು ಚೆನ್ನಾಗಿಯೇ ನಡೆಸುತ್ತಾನೆ.  
2. ಉತ್ತರ ಅರ್ಜುನನಿಗೆ ಹೇಳಿದ. "ಇಂದಿನಿಂದ ನಾನು ಹೆದರುವುದಿಲ್ಲ ನನ್ನ ಭಯವು ಸೂರ್ಯನ ಎದುರಿನ ಹಿಮದ ಹಾಗೆ ಕರಗಿ ಹೋಯಿತು"
</details>
