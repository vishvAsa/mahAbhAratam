+++
title = "030 ಎಲವೊ ಸಾರಥಿಯಾಗು"

+++

<details><summary>ಗದ್ಯ (ಕ.ಗ.ಪ) </summary>

30. "ಅಯ್ಯಾ ಉತ್ತರ. ನೀನು ಈಗ ಸುಮ್ಮನೆ ಸಾರಥಿಯಾಗು ನಡೆ. ಅದು ಬಿಟ್ಟು ಹರಟಲು ಹೊರಟರೆ ನಿನ್ನ ಕಟವಾಯನ್ನು ಕೊಯ್ದು ಬಿಡುತ್ತೇನೆ. ಇನ್ನೊಂದು ಮಾತು. ನಿನ್ನ ಸಾಕ್ಷಿಯಾಗಿ ಈ ಸಮಸ್ತ ಶತ್ರು ವೀರರನ್ನು ಕೊಲ್ಲುತ್ತೇನೆ. ಆ ಮೇಲೆ ಬೇಕಾದರೆ ನೀನು ನಗುವಿಯಂತೆ ! ನಡೆ" ಎಂದು ಹೇಳಿ ಶತ್ರುಭಯಂಕರವಾದ ಅರ್ಜುನನು ಉತ್ತರನ ಕುತ್ತಿಗೆಯನ್ನು ಅವುಕಿ ಹಿಡಿದು ಕರೆತಂದು ರಥವನ್ನು ಹತ್ತಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಗಳಹು-ಹರಟು, ಕಟವಾಯಿ-ಬಾಯಿಯ ಎರಡು ಬದಿಗಳು,  ಪ್ರತಿಭಟ-ಶತ್ರು ಯೋಧ, ನಿಕಾಯ-ಸಮೂಹ,  
ಹಗರು- ಕವೆಗೋಲಿನಂತೆ ಸೀಳಿದ ಬಿದಿರು. ಅದರಲ್ಲಿ ಕುತ್ತಿಗೆ ಅವುಕಿದರೆ ಮಿಸುಗಾಡಲಾಗುವುದಿಲ್ಲ.
</details>

<details><summary>ಪಾಠಾನ್ತರ (ಕ.ಗ.ಪ) </summary>

ಹದರಿನೊಳು-ಚಮತ್ಕಾರದ ಮಾತಿನಲ್ಲಿ ಎಂದರ್ಥ. ಇದು ಪ್ರಸಂಗಕ್ಕೆ ಹೊಂದುವುದಿಲ್ಲ. ಕೃಷ್ಣ ಜೋಯಿಸರ 'ಹಗರಿನೊಳೌಂಕಿ' ಎಂಬ ಪಾಠವಿದ್ದು ಇದನ್ನು ಸ್ವೀಕರಿಸಲಾಗಿದೆ. ( ವಿರಾಟಪರ್ವ, ಮೈ.ವಿ.ವಿ.)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಬಳಿಕ ನೀ ನಗು... ಬೃಹನ್ನಳೆಯು 'ನಾನೇ ಯುದ್ಧ ಮಾಡುತ್ತೇನೆ' ಎಂದಾಗ ಉತ್ತರ ಜೋರಾಗಿ ನಕ್ಕಿದ್ದ. ಅದನ್ನು ಜ್ಞಾಪಿಸಿಕೊಂಡು ಅರ್ಜುನ ಈ ಮಾತು ಹೇಳುತ್ತಿದ್ದಾನೆ
</details>
