+++
title = "018 ಹಲುಗಿರಿದು ಬಾಯೊಳಗೆ"

+++

<details><summary>ಗದ್ಯ (ಕ.ಗ.ಪ) </summary>

18. ಹಲ್ಲು ಕಿರಿದು ಬಾಯೊಳಗೆ ಬೆರಳಿಟ್ಟುಕೊಂಡು ತನ್ನ ಹೇಡಿತನವನ್ನು ಪ್ರದರ್ಶಿಸುತ್ತ "ಅಯ್ಯಾ ! ಸಾರಥಿ ! ದಯವಿಟ್ಟು ನನ್ನನ್ನು ಕಳಿಸಿಕೊಡು. ಆಗ ನಾನು ನಿನ್ನ ಬಸುರಲ್ಲಿ ಬಂದ ಮಗ ಎಂದ ಭಾವಿಸಿಕೊಳ್ಳುತ್ತೇನೆ (ನಿನ್ನ ಕೃಪೆಯಿಂದ ಉಳಿದವನು ಎಂದರ್ಥ) ಅಲ್ಲ ಸಾರಥಿ ! ಯುದ್ಧದಲ್ಲಿ ಈ ಭಾರಿಯ ಕೌರವ ಸೇನೆಯನ್ನು ಭಂಗಿಸುವ ಮಹಾವೀರರು ಈ ಲೋಕದಲ್ಲಿ ಇದ್ದಾರೆಯೆ ? ನೋಡು ! ಯಾರು ಯಾರಿಂದಲೋ ನನ್ನನ್ನು ಕೊಲ್ಲಿಸುವ ಬದಲಿಗೆ ನೀನೇ ನನ್ನನ್ನು ಚುಚ್ಚಿ ಕೊಂದು ಬಿಡು. ತಗೊ ಇಲ್ಲಿ ಕಠಾರಿಯಿದೆ ಕೊಡುತ್ತೇನೆ" ಎಂದು  ಉತ್ತರನು ಗೋಗರೆದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಕೊಳುಗುಳ-ಯುದ್ಧಭೂಮಿ, ಒಡ್ಡು-ಸೇನೆ, ಮುರಿ-ಸೋಲಿಸು, ಅಗ್ಗಳೆಯರು-ವೀರರು, ಲೋಗ-ಸಾಮಾನ್ಯ ಜನ, ಕುತ್ತಿ-ಚುಚ್ಚಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಉತ್ತರನ ಪಲ್ಲವಿ ಒಂದೇ. ಅದು ವ್ಯಾಸರು ಹೇಳುವಂತೆ ("ಬದುಕಿ ಉಳಿದರೆ ಮಂಗಳವನ್ನು ಕಂಡೇನು, ರಥ ಹಿಂದಿರುಗಿಸು")  
ನಿವರ್ತಯ ರಥಂ ಕ್ಷಿಪ್ರಂ ಜೀವನ್ ಭದ್ರಾಣಿ ಪಶ್ಯತಿ.
</details>
