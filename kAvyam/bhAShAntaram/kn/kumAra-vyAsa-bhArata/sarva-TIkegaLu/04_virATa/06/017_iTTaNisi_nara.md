+++
title = "017 ಇಟ್ಟಣಿಸಿ ನರ"

+++

<details><summary>ಗದ್ಯ (ಕ.ಗ.ಪ) </summary>

17. ಅಟ್ಟಿಸಿಕೊಂಡು ಹೋದ ಅರ್ಜುನನು ನೂರು ಹೆಜ್ಜೆಗಳೊಳಗೆ ಉತ್ತರನನ್ನು ಹಿಡಿದ. "ಛೀ ! ನೀನು ಇದೇನು ಮಾಡಿದೆ ? ನೀನೇನು ಹಾದರಕ್ಕೆ ಹುಟ್ಟಿದವನೋ ? ಕ್ಷತ್ರಿಯ ಬೀಜವೋ ? ಅಲ್ಲ - ಆ ಅಂತಃಪುರದ ಹೆಂಗಸರ ಮುಂದೆ ಹಾಗೆ ಹೊಟ್ಟು ಕುಟ್ಟಿದೆಯಲ್ಲ. ಈಗ ಶತ್ರುಗಳ ಎದುರಿಗೆ ಹೇಡಿಯಂತೆ ಹೀಗಾಡುತ್ತಿದ್ದೀಯೆ. ದುರಾತ್ಮ ! ನೀನು ವಿರಾಟ ವಂಶಕ್ಕೇ ಅಪಕೀರ್ತಿ ತಂದೆಯಲ್ಲ" ಎಂದು ಗದರಿಕೊಂಡ.
</details>

<details><summary>ಪದಾರ್ಥ (ಕ.ಗ.ಪ) </summary>

ಇಟ್ಟಣಿಸು-ಆಕ್ರಮಿಸು, ಹೊಟ್ಟುಗುಟ್ಟು-ವ್ಯರ್ಥಾಲಾಪ ಮಾಡು. ಬತ್ತವನ್ನು ಕುಟ್ಟಿದರೆ ಅಕ್ಕಿ ಬರುತ್ತದೆ. ಬರಿಯ ತವುಡನ್ನೇ ಕುಟ್ಟಿದರೆ....? ಇದೊಂದು ನಾಣ್ಣುಡಿ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಹುಟ್ಟಿದೆಯೊ ಹಾದರಕೆ.... ನೀನು : ಇದು ಜಾನಪದರ ಬೈಗುಳದ ಧಾಟಿ ! ಮಿಂಡರಿಗೆ ಹುಟ್ಟಿದವನು ಎಂಬುದು ಒಂದು ಲೈಂಗಿಕ ಬೈಗುಳ. ಕ್ಷತ್ರಿಯ ಬೀಜವಲ್ಲ ನೀನು ಎಂದರೆ ಕ್ಷಾತ್ರಸಂಪತ್ತು ನಿನ್ನಲಿಲ್ಲ ಎಂಬ ಬೈಗುಳ. ಅಭಿಜಾತ ಕಾವ್ಯಗಳಲ್ಲಿ ಕೂಡ ಇಂಥ ಗ್ರಾಮ್ಯ ಪದಗಳ ಬಳಕೆ ಕುಮಾರವ್ಯಾಸನ ವಿಶೇಷ.   
ನೂರು ಹೆಜ್ಜೆ ಇಡುವುದರೊಳಗೆ... (ಮೂಲಭಾರತದಿಂದ ಈ ಮಾತು ಎತ್ತಿಕೊಂಡಂತಿದೆ. ಉತ್ತರನನ್ನು ಬೆನ್ನಟ್ಟಿ ಧನಂಜಯನು ನೂರು ಹೆಜ್ಜೆ ಇಟ್ಟು ಜುಟ್ಟು ಹಿಡಿದು ನಿಲ್ಲಿಸಿದ ಎಂದು ವ್ಯಾಸರು ಹೇಳುತ್ತಾರೆ.   
(ಉತ್ತರಂತು ಪ್ರಧಾವಂತಂ ಅಭಿಧೃತ್ಯ ಧನಂಜಯಃ  
ಗತ್ವಾ 'ಪದಶತಂ' ತೂರ್ಣಂ ಕೇಶಪಕ್ಷೇ ಪರಾಮೃಶತ್")
</details>
