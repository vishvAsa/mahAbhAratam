+++
title = "066 ಖೇಡನಾಗದಿರದುಭುತ ಧ್ವನಿ"

+++

<details><summary>ಗದ್ಯ (ಕ.ಗ.ಪ) </summary>

66. ಅರ್ಜುನನು "ಅಯ್ಯಾ , ಉತ್ತರ ! ಹೇಡಿಯಾಗಬೇಡ ! ನಾನು ಮುಂದೆ ಆ ಮಹಾಧ್ವನಿ ಮಾಡುವುದಿಲ್ಲ. ಹೆದರಬೇಡ. ಧೈರ್ಯ ತಂದುಕೊಂಡು ಈ ರಥವನ್ನು ನಡೆಸು" ಎಂದು ಉತ್ತರನನ್ನು ಸಮಾಧಾನಪಡಿಸಿದ. ಅನಂತರ ಶರಕೋಶದಿಂದ ಬಾಣವನ್ನು ಹಗ್ಗಕ್ಕೆ ಹೂಡಿದ. ಅರ್ಜುನನ ಕದನವನ್ನು ನೋಡಲು ದೇವಗಣವು ಆಕಾಶದಲ್ಲಿ ಗುಂಪುಸೇರಿತ್ತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಖೇಡ-ಹೆದರಿಕೊಂಡವ, ಧೃತಿ ಮಾಡಿಕೊಂಡು…- ಧೈರ್ಯದಿಂದ ಎದೆ ಗಟ್ಟಿಮಾಡಿಕೊಂಡು, ಮೂಡಿಗೆ-ಬತ್ತಳಿಕೆ, ಅಂಬು-ಬಾಣ, ಉಗಿ-ತೆಗೆ, ತಿರು-ಹಗ್ಗ, ಅಮರ ಶ್ರೇಣಿ-ದೇವತೆಗಳ ಸಮೂಹ
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಮೂಲಭಾರತದಲ್ಲಿ ಉತ್ತರನು ಹೀಗೆಲ್ಲ ಹೆದರುವ ಚಿತ್ರವಿಲ್ಲ. ಅರ್ಜುನನ ಮೇಲೆ ನಂಬಿಕೆ ಬಂದ ಸಮಯದಿಂದ ಆತ ವೀರನಾಗಿಯೇ ವರ್ತಿಸುತ್ತಾನೆ.   
2. "ನನಗೆ ರಥ ನಡೆಸುವ ಸಾರಥಿ ಶಿಕ್ಷಣ ದೊರಕಿದೆ (ಶಿಕ್ಷಿತೋ ಹ್ಯಸ್ಮಿಸಾರಥ್ಯೇ) ದಾರುಕನಂತೆ, ಮಾತಲಿಯಂತೆ ನಾನು ರಥ ಚಾಲನೆಯಲ್ಲಿ ಶಿಕ್ಷಿತನಾಗಿದ್ದೇನೆ" - ಎಂದು ಉತ್ತರ ಹೇಳಿರುವುದನ್ನು ಗಮನಿಸಬೇಕು.
</details>
