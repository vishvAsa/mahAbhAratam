+++
title = "010 ಏಕೆ ಸಾರಥಿ"

+++

<details><summary>ಗದ್ಯ (ಕ.ಗ.ಪ) </summary>

10. "ಅಯ್ಯಾ ಸಾರಥಿ ! ಈ ರಥ ನಿಲ್ಲಿಸು ಎಂದರೆ ಸುಮ್ಮನೆ ಮುಂದಕ್ಕೆ ಹರಿಯ ಬಿಟ್ಟು ನನ್ನ ಗಂಟಲನ್ನೇಕೆ ಕೊಯ್ಯುತ್ತೀಯೆ ? ಸುಡು ಸುಡು. ನಿನಗೇನು ಕಣ್ಣು ಒಡೆದು ಹೋಗಿ ಏನೂ ಕಾಣದಂತಾಗಿದೆಯೇನು? ಕಣ್ಣು ಬಿಟ್ಟು ನೋಡು ! ಅದು ಮಹಾಸೈನ್ಯ ! ದೇವತೆಗಳು ಕೂಡ ಆ ಪ್ರಚಂಡ ಸೇನೆಯನ್ನು ಎದುರಿಸಲಾರರು. ನಿನಗೋ, ಸ್ವಲ್ಪವೂ ವಿವೇಕವಿಲ್ಲ. ತೆಗೆ ತೆಗೆ ಸಾಕು. ಕಡಿವಾಣವನ್ನು ಮತ್ತೆ ಎಳೆದು ಹಿಡಿ. ಕುದುರೆಗಳನ್ನು ಹಿಂದಕ್ಕೆ ತಿರುಗಿಸು" ಎಂದು  ಉತ್ತರ ಹೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಕಾಕು-ವಕ್ರಬುದ್ಧಿ , ನಾಕನಿಳಯ-(ಸ್ವರ್ಗವೇ ಮನೆಯಾಗುಳ್ಳ) ದೇವತೆ, ಅರಿದು-ಅಸಾಧ್ಯ, ವಾಘೆ-ಕಡಿವಾಣ (ಕಡಿಯಣ), ತೇಜಿ-ಕುದುರೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲದಲ್ಲಿ ಉತ್ತರನು ನಡುಗುತ್ತ, ಅಳುತ್ತ "ಪ್ರತಿಯೋದ್ಧುಂ ನ ಶಕ್ಯಾಮಿ ನಿವರ್ತಸ್ವ ಬೃಹನ್ನಲಾ "ಅಯ್ಯ ನಾನು ಯುದ್ಧ ಮಾಡಲಾರೆ, ರಥವನ್ನು ಹಿಂದಿರುಗಿಸು" ಎನ್ನುತ್ತಾನೆ.   
ಅಲ್ಲದೆ "ನನ್ನ ರೋಮಗಳು ಅಲುಗಾಡುತ್ತಿವೆ. ಮೂರ್ಛೆ ಬರುತ್ತಿದೆ" ("ಹೃಷಿತಾನಿ ಚ ರೋಮಾಣಿ, ಕಶ್ಮಲಂಚಾಗತಂ ಮಮ") ಎನ್ನುತ್ತಾನೆ. ಇಂಥ ವೀರ ಕೌರವ ಪಡೆಯ ವೀರರನ್ನು ಗೆಲ್ಲುತ್ತೇನೆಂದು "ತಲೆಕೆಟ್ಟ ನಾನು ಬಂದಿದ್ದೇನೆ" (ತಾನ್ ಜೇತುಂ ಸಮರೇ ಶೂರಾನ್ ದುರ್ಬುದ್ಧಿರಹಮಾಗತಃ) ಎನ್ನುತ್ತಾನೆ.
</details>
