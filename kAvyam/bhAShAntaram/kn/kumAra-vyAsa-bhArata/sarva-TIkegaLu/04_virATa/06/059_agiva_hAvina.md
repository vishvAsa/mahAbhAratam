+++
title = "059 ಅಗಿವ ಹಾವಿನ"

+++

<details><summary>ಗದ್ಯ (ಕ.ಗ.ಪ) </summary>

59. "ಉತ್ತರ ! ನೋಡು. ಮಿಡುಕಾಡುತ್ತಿರುವ ಹಾವಿನ ಧ್ವಜ, ಎತ್ತಿ ಎತ್ತಿ ಕವಿದುಕೊಳ್ಳುವ ತಾಳಗಳು, ಬಡಿಯುವ ತಮಟೆಗಳು, ಮೊರೆಯುವ ಚಂಬಕ ತಮಟೆಗಳು, ಮೇಲೆದ್ದು ಕುಣಿಯುವ ಧ್ವಜ ಸ್ತಂಭಗಳು, ಮದ ಸುರಿಸುತ್ತ ಘೀಳಿಡುವ ಆನೆಗಳು-ಇವುಗಳ ಮಧ್ಯದಲ್ಲಿ ವೀರ ದುರ್ಯೋಧನನನ್ನು ನೋಡು. ಅವನು ಜೂಜಿನಲ್ಲಿ ಜಾಣ" ಎಂದು ಅರ್ಜುನ ಹೇಳಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಗಿ-ತೊನೆದಾಡು, ಹಳವಿಗೆ-ಧ್ವಜ, ನೆಗಹಿ-ಎತ್ತಿ, ಮುಸುಕಿದ- ಅಪ್ಪಳಿಸಿದ, ಝಲ್ಲರಿ-ತಾಳ, ಚಂಬಕ-ಒಂದು ವಿಧದ ತಮಟೆ, ನೆಗಹು-ಎತ್ತು, ನಿಗುರು-ಚಾಚಿಕೊ, ಟೆಕ್ಕೆಯ-ಧ್ವಜ, ಮದವೊಗುವ-ಮದಧಾರೆ ಸುರಿಯುವ, ಅಗಡು-ವೀರ, ದುಷ್ಟ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕೌರವನ ಧ್ವಜದ ಬಗೆಗೆ ಕನ್ನಡ ಕವಿ ಪಂಪನ (ಅಥವಾ ಅವನಿಗೂ ಹಿಂದಿನ ಕವಿಗಳ) ಕಾಲದಿಂದ ಒಂದು ತಪ್ಪು ಕಲ್ಪನೆ ಬೆಳೆದು ಬಂದಿದೆ. ತೆಲುಗು ಕವಿಗಳೂ ಈ ತಪ್ಪನ್ನೇ ಮುಂದುವರಿಸಿಕೊಂಡು ಬಂದಿದ್ದಾರೆ. ಕೌರವನು ಸರ್ಪಧ್ವಜ, ಅಹಿಧ್ವಜ ಉರಗ ಪತಾಕ, ಹಾವುಹಳವಿಗೆಯಾದವನು ಮೊದಲಾದ ಬಗೆಯಲ್ಲಿ ಕರೆಯಲ್ಪಟ್ಟಿದ್ದಾನೆ. ಅವನು ಹಾವಿನ ಧ್ವಜದವನು ಎಂಬ ಕಲ್ಪನೆಯನ್ನು ಮುಂದುವರಿಸಿ ಕೌರವನು ಬುಸುಗುಟ್ಟುವ ಹಾವಿನಂತೆ ಆಡುತ್ತಾನೆ ಎಂಬವರೆಗೂ ಹೋಲಿಸಲಾಗಿದೆ ಆದರೆ ವಾಸ್ತವವಾಗಿ ಮೂಲಭಾರತದಲ್ಲಿ ಅವನು ಆನೆಯ ಧ್ವಜವುಳ್ಳವನು. ಹಸ್ತಿನಾವತಿ ಅವನ ರಾಜಧಾನಿಯಲ್ಲವೆ : ಹಸ್ತಿ ಎಂದರೆ ಆನೆ ಎಂದರ್ಥ. ಆನೆ ಹಾವಾದದ್ದು ಹೇಗೆ ? ನಾಗ ಎಂದರೂ ಆನೆ ಎಂಬರ್ಥವಿದೆ. ಆದುದರಿಂದ ಹಸ್ತಿನಾವತಿ ನಾಗಪುರವೂ ಹೌದು. ಪಂಪ ಈ ಅರ್ಥವನ್ನು ಕಳಚಿ ನಾಗಕ್ಕೆ ಇರುವ ಸರ್ಪ ಎಂಬರ್ಥವನ್ನೇ ಬಳಸಿಕೊಂಡ, 'ಉರಗ ಪತಾಕ' ಎನ್ನುವ ಕುಮಾರವ್ಯಾಸನಲ್ಲೂ ಇದೇ ಕಲ್ಪನೆಯಿದೆ.
</details>
