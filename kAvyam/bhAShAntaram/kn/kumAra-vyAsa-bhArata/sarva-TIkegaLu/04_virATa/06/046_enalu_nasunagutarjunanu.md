+++
title = "046 ಎನಲು ನಸುನಗುತರ್ಜುನನು"

+++

<details><summary>ಗದ್ಯ (ಕ.ಗ.ಪ) </summary>

46. ಎಂದು ಕೇಳಲು ಅರ್ಜುನನು ನಸುನಗುತ್ತ ತನಗಿದ್ದ ಫಲುಗುಣ, ಧನಂಜಯ, ಜಿಷ್ಣು, ಸಿತವಾಹನ, ವಿಜಯ, ಬೀಭತ್ಸು, ಪಾರ್ಥ, ಕಿರೀಟಿ, ಕೃಷ್ಣ, ಸವ್ಯಸಾಚಿ ಎಂಬ ಹೆಸರುಗಳನ್ನು ತಿಳಿಸಿ ಅವುಗಳು ತನಗೆ ಹೇಗೆ ಬಂದವು ಎಂಬುದನ್ನು ವಿಸ್ತಾರವಾಗಿ ವಿವರಿಸಿದನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಫಲುಗುಣ-ಪೂರ್ವ ಫಲುಗುಣೀ ಉತ್ತರ ಫಲುಗುಣೀ ನಕ್ಷತ್ರಗಳ ಸಂಧಿಕಾಲದಲ್ಲಿ ಹುಟ್ಟಿದ್ದರಿಂದ ಫಲುಗುಣ.  
2. ಧನಂಜಯ-ಭೂಮಂಡಲವನ್ನು ಜಯಿಸಿ ಕಪ್ಪಕಾಣಿಕೆ ತಂದವನಾದ್ದರಿಂದ ಧನಂಜಯ   
3. ಜಿಷ್ಣು-ಅಣ್ಣನಾದ ಧರ್ಮರಾಯನಿಗೆ ಯಾರಾದರೂ ಹಾನಿಯುಂಟು ಮಾಡಲು ಹೋದರೆ ಅಂಥವರ ವಂಶದವರನ್ನೆಲ್ಲ ನಾಶ ಮಾಡುವುದಾಗಿ ಶಪಥ ಮಾಡಿದವನಾದ್ದರಿಂದ ಜಿಷ್ಣು (=ಹೋರಾಟಗಾರ, ಗೆಲ್ಲುವವನು) ಜಿಷ್ಣು : ಶತ್ರುಗಳು ನನ್ನನ್ನು ತಿರಸ್ಕರಿಸಲಾಗಲೀ ಹಿಡಿದುಕೊಳ್ಳುವುದಾಗಲೀ ಸಾಧ್ಯವಿಲ್ಲ. ಏಕೆಂದರೆ ಅವನು ಶತ್ರುದಮನ. ಆದ್ದರಿಂದ ಈ ಹೆಸರು.  
4. ಸಿತವಾಹನ (ಶ್ವೇತವಾಹನ)-ಅರ್ಜುನನಿಗೆ ಶ್ವೇತವಾಹನ ಸಿತವಾಹನ ಎಂಬ ಹೆಸರುಗಳಿವೆ. ಅವನ ರಥದ ಕುದುರೆಗಳು ಬಿಳಿಯ ಬಣ್ಣದವು. ಆದ್ದರಿಂದ ಶ್ವೇತವಾಹನ. ಅವಕ್ಕೆ ಬಂಗಾರದ ಕವಚಗಳು.  
5. ವಿಜಯ-ಯಾರನ್ನು ಬೇಕಾದರೂ ಎದುರಿಸಿ ಗೆಲ್ಲಬಲ್ಲವನು.  
6. ಭೀಭತ್ಸು-ಶತ್ರುಗಳ ಗುಂಡಿಗೆ ಹಾರುವಷ್ಟು ಭಯಂಕರವಾಗಿ ಯುದ್ಧ ಮಾಡುತ್ತಿದ್ದವನು.  
7. ಪಾರ್ಥ-ಪೃಥಾನಂದನ. ಪೃಥೆ ಎಂಬುದು ಕುಂತಿಯ ಹೆಸರು.  
8. ಕಿರೀಟಿ-ದೇವೇಂದ್ರನಿಂದ ಕಿರೀಟವನ್ನು ಪಡೆದವನು.  
9. ಕೃಷ್ಣ-ಎಳವೆಯಲ್ಲಿ ಅರ್ಜುನನು ಮುದ್ದಾಗಿ ನಿಲ್ಲುತ್ತಿದ್ದಾಗ ಪಾಂಡುರಾಜನು ಕೊಟ್ಟ ಹೆಸರು. ಕರ್ಷತಿ ಚಿತ್ತಂ ಇತಿ ಕೃಷ್ಣಃ  
10. ಸವ್ಯಸಾಚಿ-ಎಡಗೈ ಬಲಗೈ ಎರಡರಲ್ಲೂ ಬಾಣ ಬಿಡಲು ಸಮರ್ಥನಾಗಿದ್ದವನು.  
ಇವಲ್ಲದೆ ಅರ್ಜುನ (ಕಾಂತಿಯುಕ್ತ ಶರೀರ) ಗಾಂಡೀವಿ, ನರ ಮೊದಲಾದ ಅನೇಕ ಹೆಸರುಗಳಿವೆ.  
ಅರ್ಜುನಃ ಫಲ್ಗುನೋ ಜಿಷ್ಣು : ಕಿರೀಟಿ ಶ್ವೇತ ವಾಹನಃ   
ಭೀಭತ್ಸು ರ್ವಿಜಯಃ ಕೃಷ್ಣ, ಸವ್ಯಸಾಚೀ ಧನಂಜಯ.   
ಇವು ಅರ್ಜುನನ ದಶ ನಾಮಾವಳಿಗಳು   
ಇವಲ್ಲದೆ ಇನ್ನು ಬೇರೆ ಬೇರೆ ಹೆಸರುಗಳೂ ಉಂಟು
</details>
