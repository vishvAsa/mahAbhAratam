+++
title = "008 ಪರಿಮಳವ ಕದ್ದೋಡುವನಿಲನ"

+++

<details><summary>ಗದ್ಯ (ಕ.ಗ.ಪ) </summary>

8. ಮಂತ್ರಿಗಳಿಗೆ ಕೌರವನ ತೀಕ್ಷ್ಣ ಬುದ್ಧಿಯನ್ನು ಕಂಡು ಆಶ್ಚರ್ಯವಾಯಿತು. ತತ್‍ಕ್ಷಣ ಹೇಳಿದರು : "ಹೂವಿನ ಪರಿಮಳವನ್ನು  ಅರಿಯದೆ ಗಾಳಿ ಹೊತ್ತೋಡುತ್ತದಲ್ಲವೆ ? ಆ ಗಾಳಿ ಯಾವ ಕಡೆಗೆ ಸಾಗುತ್ತಿದೆ ಎಲ್ಲಿಂದ ಬಂದಿದೆ ?ಎಂದು ಗಾಳಿಯ ಹೆಜ್ಜೆಯ ಗುರುತು ಹಿಡಿಯಲು ದುಂಬಿಗೆ ಮಾತ್ರ ಸಾಧ್ಯವಲ್ಲವೆ ಪ್ರಭು ? ನಿಮ್ಮವರ ನಡತೆ ನಿಮಗೆ ಗೊತ್ತಿಲ್ಲದೆ ಇರುತ್ತದೆಯೆ? ಆದರೆ ಈಗ ನೀವು ಹೇಳಿದ ಬುದ್ಧಿವಂತಿಕೆಯ ಮಾತಿನ ಅರ್ಥ ನಮ್ಮ ಚಾರರಿಗೆ ಎಲ್ಲಿ ತಿಳಿದೀತು ? ಎಂದು ಹೇಳುತ್ತ ಮಂತ್ರಿಗಳು ತಮ್ಮ ತಮ್ಮಲ್ಲೇ ರಾಜನನ್ನು ಕೊಂಡಾಡಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಪರಿಮಳವ ಕದ್ದು ಓಡುವ-ಸುವಾಸನೆಯನ್ನು ಪತ್ತೆ ಹಚ್ಚಿ ಹಿಡಿದು ಓಡುವ, ಅನಿಲನ-ಗಾಳಿಯ, ಹರಿವ ಹೆಜ್ಜೆಯ-ನಡಿಗೆಯ ಗುರುತನ್ನು (ತಿಳಿಯಲು), ಮಧುಕರನೆ ಬಲ್ಲುದು-ದುಂಬಿಗೆ ಮಾತ್ರ ಸಾಧ್ಯ, ಹರದ ಮಾತು-ವ್ಯಾವಹಾರಿಕ ನೆಲೆಯ ಮಾತು, ಬುದ್ಧಿವಂತಿಕೆಯ ಮಾತು, ವ್ಯಾಪಾರೀ ಭಾಷೆ (ಹರದು-ವ್ಯಾಪಾರ), ಚರರಿಗೆ-ನಮ್ಮ ಬೇಹುಗಾರರಿಗೆ, ಗೋಚರಿಸುವುದೆ-ತಿಳಿದೀತೇನು?
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಗಣಿತದ ಲೆಕ್ಕಗಳನ್ನು ಮಾಡುವಾಗ ಹಂತಹಂತವಾಗಿ ಮಾಡಿ ತೋರಿಸುತ್ತೇವೆ. ಆದರೆ ಅದರಲ್ಲಿ ಪಳಗಿದವರು ಒಂದೇ ಹಂತದಲ್ಲಿ ಉತ್ತರ ಹೇಳಿ ಬಿಡುತ್ತಾರೆ. ಅದು ಅವರ ಸಾಧನೆಯ ಫಲ. ಆದರೆ ಉಳಿದವರಿಗೆ ಅದು ಅರ್ಥವಾಗುವುದಿಲ್ಲ. ಹಾಗೆಯೇ ಇಲ್ಲಿ ಕೌರವ ಮತ್ತು ಚಾರರ ನಡುವಣ ಬೌದ್ಧಿಕ ವ್ಯತ್ಯಾಸವನ್ನು ಕವಿ ಹೇಳುತ್ತಿದ್ದಾನೆ.   
ಬೇಹಿನ ವಾರ್ತೆ ತಂದವರು ಪಾಂಡವರು ಖಂಡಿತ ಇಲ್ಲ ಎಂದು ಹೇಳಿದರು. ಆದರೆ ಒಬ್ಬನು ವಿರಾಟನಗರದ ಕೀಚಕನ ಸುದ್ದಿ ಗಂಧರ್ವ ಸತಿ, ರಮಣರ ಸುದ್ದಿ ಹೇಳಿದ. ವಾಸ್ತವವಾಗಿ ಈ ಎರಡು ಸುದ್ದಿಗಳ ನಡುವೆ ಸಂಬಂಧವಿದೆ ಎಂದು ಕೌರವನಿಗೆ ಹೊಳೆದು ಹೋಯಿತು. ಹೆಣ್ಣಿನ ಕಾರಣ ಎಂದ ಮೇಲೆ ಸುಂದರಿಯಾದ ದ್ರೌಪದಿ ಇರಬೇಕು. ಗಂಧರ್ವಪತಿ ಎಂದರೆ ಭೀಮನೇ ಇರಬೇಕು. ಆದುದರಿಂದ ಪಾಂಡವರೆಲ್ಲ ವಿರಾಟನಗರದಲ್ಲಿದ್ದಾರೆ ಎಂದು ಹೇಳಿಬಿಟ್ಟ. ಚಾರರಿಗೆ ಬಿಡಿಸಿ ಹೇಳುವವರೆಗೆ ಅರ್ಥವಾಗಿರದಿದ್ದರೂ ಮಂತ್ರಿಗಳು ಅರ್ಥಮಾಡಿಕೊಂಡಿದ್ದರಿಂದ ರಾಜನನ್ನು ಹೊಗಳಿದರು.   
ಗಾಳಿ ಪರಿಮಳವನ್ನು ಕದ್ದು ಓಡುತ್ತಿದ್ದರೆ ದುಂಬಿ ವಾಸನೆಯಿಂದಲೇ ಪತ್ತೆ ಹಚ್ಚಿ ಹೂವಿನ ನೆಲೆಯನ್ನು ಕಾಣುತ್ತದೆ ಎಂಬ ನಿದರ್ಶನದಿಂದ ಈ ಪ್ರಸಂಗವು ಅದ್ಭುತವಾಗಿ ವರ್ಣಿತವಾಗಿದೆ.
</details>
