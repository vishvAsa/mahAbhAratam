+++
title = "029 ಹೊಗೆದುದಮ್ಬರವವನಿ ನಡುಗಿತು"

+++

<details><summary>ಗದ್ಯ (ಕ.ಗ.ಪ) </summary>

29. ಆದರೆ ಕೌರವನ ಸೇನೆ ಹೊರಟಾಗ ಅನೇಕ ಉತ್ಪಾತಗಳೂ ಆದುವು. ಆಕಾಶದಲ್ಲೆಲ್ಲ ಹೊಗೆ ಕವಿಯಿತು. ಭೂಮಿ ಕಂಪಿಸಿತು. ಸೂರ್ಯನ ಸುತ್ತ ನಕ್ಷತ್ರಗಳು ಪ್ರಕಾಶಿಸಿದುವು. ರಕ್ತದ ಧಾರೆ ಹರಿಯಿತು. ಆಕಾಶದಲ್ಲಿ ಧೂಮಕೇತುಗಳು ಕಾಣಿಸಿಕೊಂಡವು. ಆದರೆ ಈ ಅವಶಕುನಗಳಾವುವನ್ನೂ ಬಗೆಯದೆ ಕೌರವನು ವೈಭವದಿಂದ ರಥದಲ್ಲಿ ಪ್ರಯಾಣ ಮಾಡಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಹೊಗೆದುದಂಬರ-ಆಕಾಶದಲ್ಲಿ ಹೊಗೆ ಕಾಣಿಸಿತು, ಅವನಿ-ಭೂಮಿ, ಪರಿವೇಷ-ಮಂಡಲ, ಆವರಣ, ಅರುಣಾಂಬು-ರಕ್ತ, ಕೆನ್ನೀರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮನುಷ್ಯರ ಕಾರ್ಯವು ಮಂಗಳವೇ, ಅಪ್ರಶಸ್ತವೇ ಎಂಬುದನ್ನು ಮುಂಚೆಯೇ ಸೂಚಿಸಲು ಈ ಬಗೆಯ ಉತ್ಪಾತಗಳ ಕಲ್ಪನೆ ತರಲಾಗಿದೆ. ಮಹಾಭಾರತದಲ್ಲಿ ಹಲವಾರು ಕಡೆ ಈ ಉತ್ಪಾತಗಳಾಗಿವೆ. ಮುಖ್ಯವಾಗಿ ರಾಜಸೂಯ ಯಾಗದ ನಂತರ ಧರ್ಮರಾಯನ ಅರಮನೆಯಲ್ಲಿ ನಡೆದ ಉತ್ಪಾತ, ದ್ರೌಪದಿಗೆ ದುಶ್ಶಾಸನನು ಅವಮಾನ ಮಾಡಿದ ನಂತರದ ಉತ್ಪಾತ, ಮೊದಲಾದುವು.
</details>
