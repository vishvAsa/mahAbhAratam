+++
title = "043 ಅವಧಿ ತೀರಲಿ"

+++

<details><summary>ಗದ್ಯ (ಕ.ಗ.ಪ) </summary>

43. ಧರ್ಮರಾಯ ಹೇಳಿದ: "ನಮ್ಮ ಆಜ್ಞಾತವಾಸದ ಅವಧಿ ತೀರಿರಲಿ ಅಥವಾ ಇನ್ನೂ ಉಳಿದಿರಲಿ. ಚಿಂತೆಯಿಲ್ಲ. ದನಕರುಗಳ ಆಕ್ರಂದನವನ್ನು ಕಿವಿಯಾರೆ ಕೇಳಿ ಆಮೇಲೆ ನಾವು ನೀರನ್ನು ಕುಡಿದರೆ ಎಂಥ ಪಾತಕ ಸುತ್ತಿಕೊಳ್ಳುತ್ತದೆ ಎಂಬುದನ್ನು ಊಹಿಸಲೂ ಸಾಧ್ಯವಿಲ್ಲ. ಆ ವಿಷಯ ಹಾಗಿರಲಿ. ನಾನು ಆ ಶತ್ರುಗಳನ್ನು ಅಟ್ಟಿಸಿಕೊಂಡು ಹೋಗಿ ಗೋವುಗಳನ್ನು ಬಿಡಿಸಿಕೊಂಡು ಹಿಂದಕ್ಕೆ ಕರೆತರುತ್ತೇನೆ" (ನೀವು ನಮ್ಮೊಡನೆ ಬನ್ನಿ ಎಂಬ ಭಾವ ಇಲ್ಲಿದೆ)
</details>

<details><summary>ಪದಾರ್ಥ (ಕ.ಗ.ಪ) </summary>

ಮೇಣು-ಅಥವಾ, ಮಾಣಲಿ-ಬಿಡಲಿ, ಕೇಳಿದು-ಕೇಳಿದ ನಂತರ, ಎನಗೆ-ನಮಗೆ, ಬೆಂಬಳಿವಿಡಿ-ಹಿಂಬಾಲಿಸು, ನಿವಹ-ಸಮೂಹ, ಮರಳಿಚು-ಮರಳಿಸು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಹೆಂಗಸರ ಶೀಲಕ್ಕೆ ಬಾಧೆಯಾದಾಗ, ದನಕರುಗಳನ್ನು ಹೊತ್ತೊಯ್ದಾಗ ವೀರರು ಸಹಿಸಿಕೊಂಡಿರಬಾರದು - ಎಂದು ರನ್ನನು ಹೇಳುತ್ತಾನೆ
</details>
