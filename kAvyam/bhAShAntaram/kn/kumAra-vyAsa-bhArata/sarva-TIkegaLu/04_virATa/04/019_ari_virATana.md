+++
title = "019 ಅರಿ ವಿರಾಟನ"

+++

<details><summary>ಗದ್ಯ (ಕ.ಗ.ಪ) </summary>

19. "ಶತ್ರುವಾದ ವಿರಾಟನ ಊರಿಗೆ ಧಾಳಿಯಿಟ್ಟು ದನಗಳನ್ನು ಹಿಡಿದುಕೊಂಡು ಬರುತ್ತೇವೆ. ಅಲ್ಲಿ ಪಾಂಡವರೇನಾದರೂ ಇದ್ದರೆ ಅವರು ಧರ್ಮದ ಮೇರೆ ಮರ್ಯಾದೆಗಳನ್ನು ಬಲ್ಲವರಾದುದರಿಂದ ತಡಮಾಡದೆ, ಹಿಂದೆ ಮುಂದೆ ನೋಡದೆ ಉದಾಸೀನಮಾಡದೆ ವಿರಾಟನ ಸಹಾಯಕ್ಕೆ ಧಾವಿಸುತ್ತಾರೆ. ಆಗ ನಾವು ಅವರನ್ನು ಪತ್ತೆಹಚ್ಚಿ ಮತ್ತೆ ಹದಿಮೂರು ವರ್ಷ ಕಾಡಿಗೆ ಹೋಗುವಂತೆ ವೀಳ್ಯವನ್ನು ಕೊಡುತ್ತೇವೆ" ಎಂದು ಕೌರವ ಹೇಳಿದ
</details>

<details><summary>ಪದಾರ್ಥ (ಕ.ಗ.ಪ) </summary>

ಅರಿ-ಶತ್ರು, ಹಾಯಿದು-ಹಾಯ್ದು, ನುಗ್ಗಿ, ತುರು-ದನ, ಅರವರಿಸದೆ-ಕಡೆಗಣಿಸದೆ, ಉಪೇಕ್ಷಿಸದೆ, "ತುಱುಗೊಂಡೊಡೆ ಪಾಂಡವರಿರ್ಪಗಂಡರೇ ?" ಪಂಪ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲಭಾರತದಲ್ಲಿ ಈ ತೀರ್ಮಾನವಿದೆ. ಮತ್ಸ್ಯರಾಜ್ಯಕ್ಕೆ ಹೋಗೋಣ ಅವರ ಗೋಸಂಪತ್ತನ್ನು ಹಿಡಿಯೋಣ. ಆಗ ಪಾಂಡವರು ಅಲ್ಲಿದ್ದರೆ ಮುಂದೆ ಬಂದು ಯುದ್ಧಕ್ಕೆ ನಿಲ್ಲುತ್ತಾರೆ. ಆಗ ಪತ್ತೆ ಹಚ್ಚೋಣ.   
(ಮತ್ಸ್ಯ ರಾಜ್ಯಂ ಗಮಿಷ್ಯಾಮಿ ಗ್ರಹೀಷ್ಯಾಮಶ್ಚ ಗೋಧನಂ/   
ಗೃಹೀತೇ ಗೋಧನಂ ನೂನಂ ತೋ„ಪಿ ಯೋತ್ಸ್ಯಂತಿ ಪಾಂಡವಾ)  
ಇದಕ್ಕೆ ಸಮಯ ಭಂಗ ತಂತ್ರ ಎಂದು ಹೇಳುತ್ತಾರೆ.   
ಪಂಪಭಾರತದಲ್ಲಿ ಬೇಹುಗಾರರು ಬಂದು ಕೀಚಕನನ್ನು ಗಂಧರ್ವನು ಕೊಂದ ವಿಷಯವನ್ನು ಹೇಳಿ "ಅದು ಕಾರಣದಿಂದಾ ವಿರಾಟನ ಮಂಡಲಂ ಗೋಮಂಡಲದಂತೆ ಹೇಳಾಸಾಧ್ಯವಾಗಿ ಕೈಗೆ ವರ್ಕುಂ" (ಈಗ ವಿರಾಟ ದೇಶವು ದನಗಳ ಹಿಂಡಿನಂತೆ ಆಟದಷ್ಟು ಸುಲಭವಾಗಿ ಕೈವಶವಾಗುತ್ತದೆ" ಎಂಬ ಮಾತು ದುರ್ಯೋಧನನನ್ನು ಗೋಗ್ರಹಣಕ್ಕೆ ಪ್ರಚೋದಿಸಿರಬಹುದು.
</details>
