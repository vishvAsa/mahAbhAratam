+++
title = "060 ನೀವೆಯರಸುಗಳಿನ್ನು ನಿಮ್ಮಯ"

+++

<details><summary>ಗದ್ಯ (ಕ.ಗ.ಪ) </summary>

60. ವಿರಾಟನು "ಈಗ ನೀವೇ ರಾಜರುಗಳು. ನಾನು ನಿಮ್ಮ ಸೇವೆ ಮಾಡಿಕೊಂಡು ಇರುತ್ತೇನೆ. ಮಹಾನುಭಾವರಾದ ಕಂಕ ಮೊದಲಾದ ನೀವು ನಾಲ್ವರೂ ಯಾವ ದೇಶದ ವೀರರೋ !" ಎಂದು ಮೆಚ್ಚಿಗೆ ವ್ಯಕ್ತ ಪಡಿಸಿದ. ಆಗ ಧರ್ಮರಾಯನು "ದೊರೆ ! ನಿಮ್ಮ ಸನ್ಮಾನ ಆಶ್ರಯಗಳಿಂದ ನಮಗೆ ತೃಪ್ತಿಯಾಗಿದೆ. ಹೌದು ಈ ಭೂಮಿ ನಮ್ಮದೆ" ಎಂದು ನಗುತ್ತ ಹೇಳಿದ. (ಶ್ಲೇಷೆಯಿಂದ ಧರ್ಮರಾಯ ತನ್ನ ನೈಜ ವಿಷಯವನ್ನು ತಿಳಿಸಿದ್ದಾನೆ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸನ್ಮಾನಾವಲಂಬನ-ನಮ್ಮನ್ನು ಆಶ್ರಯಿಸಿದ್ದು ಆಶ್ರಯ ನೀಡಿದ್ದು ನಮಗೆ ಸನ್ಮಾನ ಮಾಡಿದ್ದು (ಈಗ ವಿರಾಟನು ಧರ್ಮರಾಯನನ್ನು ಆಶ್ರಯಿಸಿ ಸ್ವತಂತ್ರನಾದ ವಿಷಯ ಇಲ್ಲಿದೆ) ತಾವು ಮೂವರನ್ನು ವಿರಾಟನು ನಂಬಿ ಆಶ್ರಯಿಸಿದ್ದು, ಮತ್ತು ಈಗ ಸನ್ಮಾನಿಸುತ್ತಿರುವುದು ಎರಡೂ ಧರ್ಮರಾಯನಿಗೆ ಸಂತೋಷ ತಂದಿದ್ದುವು.  
ಮೂಲಭಾರತದಲ್ಲಿ ಪ್ರೀತನಾದ ವಿರಾಟನು "ಏಹಿತ್ವಾಮಭಿಷೇಕ್ಷ್ಯಾಮಿ ಮತ್ಸ್ಯರಾಜಸ್ತು ನೋ ಭವಾನ್" ("ಬಾ ನಿನಗೆ ರಾಜ್ಯಾಭಿಷೇಕ ಮಾಡುತ್ತೇನೆ. ನಮಗೆ ನೀನೇ ಮತ್ಸ್ಯರಾಜ) ಎಂದು ವಿನಯವನ್ನು ಮೆರೆದಿದ್ದಾನೆ. "ನನ್ನ ಸರ್ವಸ್ವವೂ ನಿನ್ನದೇ" ಎನ್ನುತ್ತಾನೆ.
</details>
