+++
title = "027 ಕರಿಗಳಿಗೆ ಗುಳ"

+++

<details><summary>ಗದ್ಯ (ಕ.ಗ.ಪ) </summary>

27. ಕೌರವ ಸೇನೆ ವಿರಾಟನಗರಿಗೆ ಹೊರಟಿತು. ಆನೆಗಳಿಗೆ ಗುಳವನ್ನು (ಪಕ್ಷರೆಕ್ಕ್ರೆ) ಬೀಸಲಾಗಿತ್ತು. ಕುದುರೆಗಳಿಗೆ ಹಲ್ಲಣ (ಜೀನು)ಗಳನ್ನು ಹಾಕಲಾಗಿತ್ತು. ಕುದುರೆಗಳನ್ನು ತರಿಸಿ ರಥದಲ್ಲಿ ಹೂಡಲಾಗಿತ್ತು. ಕೈಯಲ್ಲಿ ಕತ್ತಿ ಹಿಡಿದ ಯೋಧರು ಮುಂದೆ ಸಾಗಿ ರಾಜನ ಮುಂದೆ ಗುಂಪಾಗಿ ನಿಂತರು. ಅವರು ಹಿಡಿದಿದ್ದ ಚಾಮರ ಮತ್ತು ್ಲ ಕೊಂತಗಳ (ಆಯುಧ) ಸಾಲು ಆಕಾಶವನ್ನು ಕವಿದಿತ್ತು. ಭೂಮಿ ಇವರೆಲ್ಲರ ಭಾರಕ್ಕೆ ತಗ್ಗಿತು. ಹೀಗೆ ಸೇನೆ ಸಿದ್ಧವಾಗಿತ್ತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಕರಿ-ಆನೆ, ಗುಳ-ಆನೆಗೆ ಹೊದಿಸುವ ಪಕ್ಷರೆಕ್ಕೆ,್ರ, ತುರಗ-ಕುದುರೆ, ಹಲ್ಲಣಿಸು-ಹಲ್ಲಣ ಕಟ್ಟಿಕೊ, ತೇಜಿ-ಕುದುರೆ, ಕೈದು-ಕತ್ತಿ, ಮೋಹು-ಗುಂಪಾಗಿ ಸೇರು, ಸೀಗುರಿ-ಚಾಮರ, ಸಬಳ-ಕೊಂತ, ಒಂದು ಆಯುಧ, ಅಂಬರ-ಆಕಾಶ
</details>

<details><summary>ಪಾಠಾನ್ತರ (ಕ.ಗ.ಪ) </summary>

ಮೊದಲ ಸಾಲಿನಲ್ಲಿ 'ವರ' ಎಂಬ ಪಾಠಕ್ಕೆ ಬದಲಾಗಿ 'ರಥ' (ಕೃಷ್ಣಜೋಯಿಸ) ಎಂಬ ಪಾಠವನ್ನು ಸ್ವೀಕರಿಸಬಹುದು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

"ಕರಿಗಳಿಗೆ ಗುಳ ಬೀಸಿದವು ರಥ ತುರಗ ಹಲ್ಲಣಿಸಿದವು ತೇಜಿಯ ತರಿಸಿರಥದಲಿ ಹೂಡಿ ಕೈದುವ ಸೆಳೆದು ಕಾಲಾಳು ಅರಸನಿದಿರಲಿ ಮೋಹಿದವು ಸೀಗುರಿಯ ಸಾಲಂಬರವ ಮುಸುಕಲು ಧರಣಿ ನೆಗ್ಗಲು ನೆರೆದು ಬಂದುದು ಕೂಡೆ ಕುರುಸೇನೆ" ಈ ಪಾಠ ಉತ್ತಮವೆನ್ನಿಸುತ್ತಿದೆ.  
(ಕೌರವ ಸೇನೆ ಹೊರಟಿತು. ಆನೆಗಳಿಗೆ ವಸ್ತ್ರಾಲಂಕಾರ ಮಾಡಲಾಗಿತ್ತು. ರಥದ ಕುದುರೆಗಳಿಗೆ ಜೀನು ಹಾಕಿ ಸಿದ್ಧಪಡಿಸಲಾಗಿತ್ತು. ರಥಗಳಿಗೆ ಕುದುರೆಗಳನ್ನು ಹೂಡಲಾಗಿತ್ತು. ಕತ್ತಿ ಹಿಡಿದ ಯೋಧರು ರಾಜನೆದುರು ಸೇರಿದರು. ಚಾಮರದಂಡಗಳ ಸಾಲು ಆಕಾಶವನ್ನು ಮುಸುಕಿತ್ತು. ಭಾರಕ್ಕೆ ಭೂಮಿಯೇ ತಗ್ಗುವಂತೆ ಕುರುಸೇನೆ ಹೊರಟಿತ್ತು).
</details>
