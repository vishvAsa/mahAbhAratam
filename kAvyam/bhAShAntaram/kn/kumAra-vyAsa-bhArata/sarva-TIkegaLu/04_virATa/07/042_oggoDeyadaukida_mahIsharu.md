+++
title = "042 ಒಗ್ಗೊಡೆಯದೌಕಿದ ಮಹೀಶರು"

+++

<details><summary>ಗದ್ಯ (ಕ.ಗ.ಪ) </summary>

42. ಗುಂಪು ಒಡೆಯದೆ ಒಟ್ಟಾಗಿ ಬಂದು ಅರ್ಜುನನ ಮೇಲೆ ನುಗ್ಗಿದ ರಾಜರುಗಳು ಕುಸಿದು ಬಿದ್ದರು. ಭಾರಿಯ ಸಂಖ್ಯೆಯಲ್ಲಿ ಸೇರಿ ಒತ್ತೊತ್ತಾಗಿ ನುಗ್ಗಿದ ವೀರರು ಪ್ರಾಣಗಳನ್ನು ಬಿಟ್ಟರು. ಅತಿರಥರ ಗುಂಪು ನುಗ್ಗು ನುಸಿಯಾಯಿತು. ಆನೆಯ ಸೈನ್ಯದ ಅಗ್ರಭಾಗವು ಭಂಗಗೊಂಡು ಯಮನ ಚೀಲವನ್ನು ಎಳೆದಾಗ ಸುರಿಯುವಂತೆ  ರಕ್ತ ಹರಿಯಿತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಒಗ್ಗು ಒಡೆ-ಗುಂಪು ಒಡೆದುಹೋಗು (ಒಗ್ಗೊಡೆಯದ-ಹಾಗೆ ಬೇರೆಯಾಗದ), ಮಹೀಶ-ರಾಜ, ಬಿರುದ-ವೀರ, ಮೊಗ್ಗರ-ಸೈನ್ಯ, ಮೊನೆ-ಮುಂಭಾಗ, ಸಗ್ಗಳೆ-ಚರ್ಮದ ಚೀಲ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಪಂಪನು ಆ ಶತ್ರುಗಳ ತಲೆ "ತಾೞಪಣ್ ಕೆದಱಿದಂತೆ ನಿರಂತರಂ ಆಜಿರಂಗದೊಳ್ ಪರೆದಿರೆ" (ಶೂರರುಗಳ ತಲೆಗಳು ತಾಳೆಯ ಹಣ್ಣು ಹರಡುವ ಹಾಗೆ ಯುದ್ಧ ಭೂಮಿಯಲ್ಲಿ  ವ್ಯಾಪಕವಾಗಿ ಚೆದುರಿದವು") ಎನ್ನುತ್ತಾನೆ. ಪಂಪಭಾರತ 8-106 ಸಮಸ್ತ ಕೌರವ ವೀರರನ್ನು ಪಂಪನು 'ಮನಂಗಲಿಗಳ್' ಎನ್ನುತ್ತಾನೆ. ಅಂದರೆ ಮನಸ್ಸಿನಲ್ಲಿ ಮಾತ್ರ ಅವರೆಲ್ಲ ಶೂರರು ಎಂದರ್ಥ 8-108.
</details>
