+++
title = "023 ಜಲಧಿ ಮೇರೆಯನೊದೆದು"

+++

<details><summary>ಗದ್ಯ (ಕ.ಗ.ಪ) </summary>

23. ಭೀಷ್ಮರು ಮಾತನ್ನು ಮುಂದುವರಿಸುತ್ತಿದ್ದಾರೆ : "ಮಗು ! ಕೌರವ ! ಒಂದು ವೇಳೆ ಸಮುದ್ರವು ಎಲ್ಲೆಯನ್ನು ಮೀರಿ ಹಾದರೂ ಹಾದೀತು. ದಿಕ್ಕಿನ ಆನೆ ತಾವು ಹೊತ್ತಿರುವ ಭೂಮಿಯನ್ನು ಕೆಳಗಿಳಿಸಿದರೂ ಇಳಿಸಿಯಾವು. ಸೂರ್ಯಮಂಡಲವು ಕಪ್ಪಾದರೂ ಆದೀತು. ಕುಲಪರ್ವತಗಳು ಚಲಿಸಿದರೂ ಚಲಿಸಿಯಾವು. ಆದರೆ ಧರ್ಮರಾಯನು ಮಾತ್ರ ಸತ್ಯ ಭಾಷೆಯನ್ನು ಮೀರಿ ನಡೆಯುವುದಿಲ್ಲ. ಆ ರಾಜನು ವಂಶ ವಿಭೂಷಣನಲ್ಲವೆ ?"
</details>

<details><summary>ಪದಾರ್ಥ (ಕ.ಗ.ಪ) </summary>

ಜಲಧಿ-ಸಮುದ್ರ, ದಿಗಿಭ-ದಿಕ್ಕಿನ ಆನೆ, ಕಾಳಿಕೆ-ಕಪ್ಪು, ಅಳುಪು-ಭಂಗತರು, ದಿಕ್ಕು ತಪ್ಪಿಸು, ಅನ್ವಯ ತಿಲಕ-ವಂಶಕ್ಕೇ ತಿಲಕಪ್ರಾಯ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ದಿಗಿಭ-ದಿಕ್ಕಿನ ಆನೆಗಳು. ಎಂಟು ದಿಕ್ಕುಗಳಿವೆ. ಈ ಎಂಟನ್ನು ಆನೆಗಳು ಹೊತ್ತುಕೊಂಡಿವೆ ಎಂಬ ಪೌರಾಣಿಕ ನಂಬಿಕೆಯಿದೆ ಆ ಎಂಟು ಆನೆಗಳು : ಐರಾವತ, ಪುಂಡರೀಕ, ವಾಮನ, ಕುಮುದ, ಅಂಜನ, ಪುಷ್ಪದಂತ, ಸಾರ್ವಭೌಮ, ಸುಪ್ರತೀಕ,  
ಕುಲಪರ್ವತಗಳು 7 : ಮಹೇಂದ್ರ, ಮಲಯ, ಸಹ್ಯ, ಶುಕ್ತಿಮಾನ್, ಋಕ್ಷವಾನ್, ವಿಂಧ್ಯ, ಪಾರಿಯಾತ್ರ,  
ಇನ್ನೊಂದು ವಿವರದ ಪ್ರಕಾರ,  
ಕುಲಪರ್ವತಗಳು - 8 : ನೀಲ, ನಿಷಧ, ವಿಂಧ್ಯಾಚಲ, ಮಾಲ್ಯವಾನ್, ಮಲಯ, ಗಂಧಮಾದನ, ಹೇಮಕೂಟ, ಹಿಮಾದ್ರಿ
</details>
