+++
title = "019 ತೆಗೆದು ತಾಳಿಗೆಗಡಿತನಕ"

+++

<details><summary>ಗದ್ಯ (ಕ.ಗ.ಪ) </summary>

19. "ಅಯ್ಯಾ ಕರ್ಣ ! ಗಂಟಲವರೆಗೆ ನಿನ್ನ ನಾಲಗೆಯನ್ನು ಕಿತ್ತು ಹಾಕುತ್ತೇನೆ. ಆಗ ಕೌರವನಿಗೆ ಕೋಪ ಬರಬಹುದು. ನನ್ನನ್ನು ರಾಜಸಭೆಯಿಂದ ಉಚ್ಚಾಟಿಸಬಹುದು. ನಿನ್ನ ಮೇಲಿನ ಪ್ರೀತಿಯಿಂದ ಹೀಗೆಲ್ಲ ಮಾಡಬಹುದು. ಚಿಂತೆಯಿಲ್ಲ. ಆದರೆ ನೀನು ಅನೇಕ ಮಾನ್ಯರನ್ನು ಅವಹೇಳನ ಮಾಡಿ ನಗುತ್ತಿದ್ದೀಯೆ. ನಿನ್ನನ್ನು ಕೊಂದು ಬಿಡುತ್ತೇನೆ ಎಂದು ವೀರನಾದ ಅಶ್ವತ್ಥಾಮನು ತನ್ನ ಖಡ್ಗವನ್ನು ಸೆಳೆದುಕೊಂಡನು.
</details>

<details><summary>ಪದಾರ್ಥ (ಕ.ಗ.ಪ) </summary>

ತಾಳಿಗೆಗಡಿ-ಗಂಟಲ ವರೆಗೆ, ಓಲಗ-ಸಭೆ, ತೆಗೆಸು-ಕಿತ್ತುಹಾಕು, ಪತಿಕರಿಸಿ-ಗೌರವಿಸಿ, ಅಗಣಿತ-ಅ-ಗಣಿತ-ಲೆಕ್ಕವಿಲ್ಲದಷ್ಟು, ಆಳುಗಳ ದೇವ-ವೀರ (ಅಶ್ವತ್ಥಾಮ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಆಳುಗಳ ದೇವ ಎಂಬ ಮಾತಿಗೆ ಇಲ್ಲಿ ಔಚಿತ್ಯವಿಲ್ಲ. ಪ್ರಾಸಸ್ಥಾನವನ್ನು ನಿರ್ವಹಿಸಲು ಇಂಥ ಶಬ್ದರೂಪ ಅಗತ್ಯವೆಂದು ಕಾಣುತ್ತದೆ.  
2. ಕರ್ಣನನ್ನು ನಿಂದಿಸುವ ಅಶ್ವತ್ಥಾಮ ತಾನೇ ಮರ್ಯಾದಸ್ಥನಂತೆ ನಡೆದುಕೊಳ್ಳುತ್ತಿಲ್ಲ.
</details>
