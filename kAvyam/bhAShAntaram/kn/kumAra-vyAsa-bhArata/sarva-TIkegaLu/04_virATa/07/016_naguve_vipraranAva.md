+++
title = "016 ನಗುವೆ ವಿಪ್ರರನಾವ"

+++

<details><summary>ಗದ್ಯ (ಕ.ಗ.ಪ) </summary>

16. ಅಶ್ವತ್ಥಾಮನು ಕರ್ಣನಿಗೆ ಹೇಳಿದ. "ಅಯ್ಯಾ , ಕರ್ಣ ! ಬ್ರಾಹ್ಮಣರೆಂದರೆ ನೀನು ಅಪಹಾಸ್ಯ ಮಾಡುತ್ತೀಯೆ. ನೀನು ಯಾವ ರಾಜನ ಮಗ ಎಂಬುದನ್ನು ಹೇಳು (ಅಂದರೆ ನೀನು ಕ್ಷತ್ರಿಯನಲ್ಲ ಕೀಳು ಜಾತಿಯವನು ಎಂಬ ಧ್ವನಿ) ದಾನ ಧರ್ಮಾದಿಗಳಲ್ಲಿ ಅರ್ಧವನ್ನು ದ್ವಿಜರನ್ನು ಬಿಟ್ಟರೆ ಬೇರೆ ಯಾರು ಪಡೆಯುತ್ತಾರೆ ? ನಾವು ಲೋಕ ರಕ್ಷಣೆಗಾಗಿ ದಾನವನ್ನು ಸ್ವೀಕರಿಸುತ್ತೇವೆ. ಮತ್ತೆ ಕೊಡುತ್ತೇವೆ. ನಮಗೆ ಕ್ಷತ್ರಿಯರು ವೈಶ್ಯರು ದಾನ ಕೊಡುತ್ತಾರೆ. ಆದರೆ ಆ ಎರಡು ವರ್ಗದವರು ದಾನ ಸ್ವೀಕರಿಸುವುದು ಸೂಕ್ತವಲ್ಲ.
</details>

<details><summary>ಪದಾರ್ಥ (ಕ.ಗ.ಪ) </summary>

ಮಗುಳೆ-ಮತ್ತೆ, ಪ್ರತಿಗ್ರಹ-ಸ್ವೀಕರಿಸುವುದು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮುಖ್ಯ ಸಂದರ್ಭದಿಂದ ತುಂಬ ದೂರ ಉಳಿದು ಸಮಸ್ಯೆಯ ಉಪಶಾಖೆಗಳಲ್ಲಿ ವ್ಯವಹರಿಸುವ ಇಂಥ ದೂರಾಂತರದ ಅನಗತ್ಯ ಸಂಭಾಷಣೆಯಿಂದ ಯಾರಿಗೆ ಪ್ರಯೋಜನ ? ಔಚಿತ್ಯ ಪ್ರಜ್ಞೆಯಿಂದ ಮಾರುದೂರ ಉಳಿಯುವ ಇಂಥ ಮಾತುಗಳು ಪ್ರಕ್ಷೇಪವಿರಬಹುದೆ ? ಈ ನಿರರ್ಥಕ ಚರ್ಚೆಗಳಲ್ಲಿ ಹುರುಳಿಲ್ಲ. ಮುಂದಿನ ಪದ್ಯದಲ್ಲೂ ಇದೇ ಹುರುಳಿಲ್ಲದ ಚರ್ಚೆಯಿದೆ.
</details>
