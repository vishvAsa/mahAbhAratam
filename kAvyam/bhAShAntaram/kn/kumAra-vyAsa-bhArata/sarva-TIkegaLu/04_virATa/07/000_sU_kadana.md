+++
title = "000 ಸೂ ಕದನ"

+++

<details><summary>ಗದ್ಯ (ಕ.ಗ.ಪ) </summary>

ಸೂಚನೆ : ಯುದ್ಧದಲ್ಲಿ ಚತುರಂಗ ಸೇನೆಯನ್ನು ಸೋಲಿಸಬಲ್ಲ ಮಲ್ಲ, ಶತ್ರುಸೇನೆ ಎಂಬ ಮನ್ಮಥನ ಮದವನ್ನು ಇಳಿಸುವ ರುದ್ರ ಎನ್ನಿಸಿಕೊಂಡ ಅರ್ಜುನನು ಶತ್ರು ಕೌರವ ಸೇನೆಯನ್ನು ಸದೆದು ದನಕರುಗಳನ್ನು ಬಿಡಿಸಿಕೊಂಡು ತಂದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಚೌಪಟಮಲ್ಲ-ಮಹಾವೀರ, ಪರಬಲ-ಶತ್ರು ಸೇನೆ , ಮದನ-ಮನ್ಮಥನ ಮದಹರ-ಮದವನ್ನು ಇಳಿಸುವ, ರುದ್ರ-ಈಶ್ವರ, ಅಹಿತ-ಶತ್ರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

"ಶತಮಾರ್ಗಾ ಭವಿಷ್ಯಂತಿ  
ಪಾವಕಸ್ಯೇವ ಕಾನನೇ"  (ವಿರಾಟಪರ್ವ 61-22)  
ಈ ಕೌರವ ಸೇನೆಯನ್ನು ಒಂಟಿಯಾಗಿ ಗೆಲ್ಲುವ ಬಿಲ್ಲುಗಾರನಾದ ನನಗೆ ಒಂಟಿಯಾಗಿದ್ದರೂ ಅಡವಿಯನ್ನು ಸುಡುವ ದಾವಾಗ್ನಿಯಂತೆ ನೂರುದಾರಿ ಕಾಣುತ್ತಿದೆ" ಎಂಬ ಮೂಲಭಾರತದ ಅರ್ಜುನನ ಮಾತನ್ನು ಗಮನಿಸಬೇಕು.  
ಅಂದು ಅಷ್ಟಮಿ. ಸಪ್ತಮಿಯ ದಿನದಂದೇ ಪಾಂಡವರ ಅಜ್ಞಾತ ವಾಸದ ಅವಧಿ ಮುಗಿದಿತ್ತು ಎಂದು ವ್ಯಾಖ್ಯಾನಕಾರ ನೀಲಕಂಠ ಹೇಳಿದ್ದಾನೆ. (ಭಾರತ ಭಾವದೀಪ)  
"ಶಾರ್ವರಿ ಸಂವತ್ಸರ ಶ್ರಾವಣ ಬಹುಳ ಷಷ್ಠ್ಯೋಪರಿ ಸಪ್ತಮ್ಯಾಮೇವ ಪಾಂಡವಾನಾಂ ವ್ರತಂ ಪರಿಪೂರ್ಣಮಭೂದಿತಿ ಸಾಂಪ್ರತಂ (ಈ ದಿನ) ಅಷ್ಟಮಿ ತಿಥಿ : ತಸ್ಮಾದೇವ ಅರ್ಜುನೋ ನಿರ್ಗತ ಇತ್ಯಭಿಪ್ರಾಯಃ"   
ಪಾಂಡವರು ವನವಾಸ ಅಜ್ಞಾತವಾಸಗಳ ಅವಧಿಯನ್ನು ಸರಿಯಾಗಿ ಪೂರೈಸಿದ್ದಾರೆಂದು ಭೀಷ್ಮರು (ವ್ಯಾಸಭಾರತ) ಹೇಳುತ್ತಾರೆ.   
ತೆಲುಗು ವ್ಯಾಖ್ಯಾನಕಾರರು ಈ ಬಗೆಗೆ ವಿವರಗಳನ್ನು ನೀಡಿದ್ದಾರೆ. ಒಂದು ಕಾಲಗಣನಾ ಕೋಷ್ಟಕವನ್ನು ಕೊಟ್ಟಿದ್ದಾರೆ.   
18 ರೆಪ್ಪೆ ಬಡಿತ = 1 ಕಾಷ್ಠ  
20 ಕಾಷ್ಠ = 1 ಕಲಾ (ಕ್ಷಣ)  
12 ಕಲಾ (ಕ್ಷಣ) = 1 ಮುಹೂರ್ತ (48 ನಿಮಿಷದ ಅವಧಿ)  
30 ಮುಹೂರ್ತ = ಒಂದು ದಿನ ಅಂದರೆ 60 * 48 = 2880 ನಿಮಿಷ  
15 ದಿನ = 1/2 ತಿಂಗಳು (ಮಾಸ) 2 ಅರ್ಧಮಾಸ=1 ಮಾಸ   
ಎರಡೆರಡು ಮಾಸಗಳಿಗೆ ಒಂದು ಋತು, 12 ಮಾಸ = ಸಂವತ್ಸರ  
ಈ ಪಕ್ಷ ಮಾಸ ಸಂವತ್ಸರ ಕಾಲಗಳಲ್ಲಿ ಅಧಿಕ ನ್ಯೂನ ಹೆಚ್ಚು ಕಡಮೆ ಇರುತ್ತದೆ ಉದಾ : ಐದೈದು ವರ್ಷಕ್ಕೆ ಎರಡು ತಿಂಗಳು ಅಧಿಕವಾಗಿ ಬರುತ್ತವೆ (ಅಧಿಕಮಾಸ) ಈ ಪ್ರಕಾರ 13 ವರ್ಷ (ಈ ಅವಧಿ ಮುಗಿದಿದೆ) ಅಂದರೆ 13 ವರ್ಷ + ಐದು ತಿಂಗಳು + ಹನ್ನೆರಡು ದಿನ ಚಂದ್ರ ಸಂವತ್ಸರ ಎಂದರೆ 354. ದಿನ ಸೌರ ಸಂವತ್ಸರ ಎಂದರೆ 365ದಿನ + 7 1/2 ಮುಹೂರ್ತ   
ಅಂದರೆ ಚಾಂದ್ರಮಾನ ಸಂವತ್ಸರ 13+5 ತಿಂಗಳು  
ಪಾಂಡವರು ಸೌರಮಾನದ ಲೆಕ್ಕಾಚಾರವಿರಿಸಿಕೊಂಡಿದ್ದಾರೆ ಆದುದರಿಂದ ಅಧಿಕ ಮಾಸದ ಲೆಕ್ಕ ಬರುವುದಿಲ್ಲ. ಅವರ ಸೌರಮಾನ ಲೆಕ್ಕದಲ್ಲಿ ಈಗ 13 ವರ್ಷ ಸರಿಯಾಗಿ ಮುಗಿದಿದೆ.  
ಚಾಂದ್ರಮಾನ ಸೌರಮಾನ ದಿನಗಣನೆಯಲ್ಲಿ ಈ ರೀತಿ ಭೇದವಿದೆ. ವಾಸ್ತವವಾಗಿ ಸೌರಮಾನ ಗಣನೆಯಲ್ಲಿ ಈಗ 13 ವರ್ಷ + 6 ದಿನ ಕಳೆದಿದೆ - ಭೀಷ್ಮರು ನಿರೂಪಿಸಿದ ಲೆಕ್ಕ ಇದು.   
(ವಿರಾಟ ಪರ್ವಮು : ಕಪ್ಪಗಂತುಲ ಲಕ್ಷ್ಮಣ ಶಾಸ್ತ್ರಿ - ಪು 150-151)
</details>
