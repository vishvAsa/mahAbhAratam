+++
title = "009 ಮಾಡಿದನು ಹರನೊಡನೆ"

+++

<details><summary>ಗದ್ಯ (ಕ.ಗ.ಪ) </summary>

9. "ನೋಡು ದುರ್ಯೋಧನ ಈ ಅರ್ಜುನನು ಸಾಕ್ಷಾತ್ ರುದ್ರನೊಂದಿಗೆ ಮಲ್ಲಯುದ್ಧ ಮಾಡಿದವನು. ದೇವೇಂದ್ರನಿಗೆ ಸೇರಿದ್ದ ಖಾಂಡವವು ತನಗೆ ಬೇಕು ಎಂದು ಅಗ್ನಿ ಪ್ರಾರ್ಥಿಸಿದಾಗ ಅದಕ್ಕೆ ಅವಕಾಶವನ್ನು ಕೊಟ್ಟವನು ಅರ್ಜುನ. ಕುರುವಂಶದ ಪ್ರಾಚೀನ ಕವಲು ಎನ್ನಿಸಿಕೊಂಡ ಉತ್ತರ ಕುರುಗಳಿಂದ ಹಣವನ್ನು ಇಂದ್ರಪ್ರಸ್ಥಕ್ಕೆ (ರಾಜಸೂಯಯಾಗದ ಸಂದರ್ಭದಲ್ಲಿ) ತರಿಸಿಕೊಂಡವನು. ಅಲ್ಲದೆ ಹಿರಣ್ಯಕಪುರ ನಿವಾಸಿಗಳ ಮನೆಗಳನ್ನು ಖಾಲಿ ಮಾಡಿದವನು." ಎಂದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಖಾಡಾಖಾಡಿ-ಘೋರ ಯುದ್ಧ, ಸುರಪತಿ-ಇಂದ್ರ, ಬೇಳು-ಅಹುತಿಕೊಡು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕಾಲಕೇಯರು - ಕಾಲಕೇಯ ಎಂಬುದು ಒಂದು ರಾಕ್ಷಸ ಗುಂಪಿನ ಹೆಸರು. ಕಶ್ಯಪ ಕಾಲಾ ದಂಪತಿಗಳ ಮಕ್ಕಳೆಲ್ಲ ಕಾಲಕೇಯರು. ಇವರ ಸಂಖ್ಯೆ ಸುಮಾರು 60,000. ಅವರು ಬೇರೆಬೇರೆ ಸಂದರ್ಭಗಳಲ್ಲಿ ಬೇರೆಬೇರೆ ರಾಕ್ಷಸ ರಾಜರುಗಳೊಡನೆ ಸೇರಿ ದೇವತೆಗಳ ಮತ್ತು ಶತ್ರುಗಳ ವಿರುದ್ದ ಹೋರಾಡಿದ್ದಾರೆ. ಹಿರಣ್ಯಪುರ ಇವರ ರಾಜಧಾನಿಯಾಗಿತ್ತು.  
ಯಜ್ಞಯಾಗಾದಿಗಳು ಎಲ್ಲಿ ನಡೆಯುತ್ತಿದ್ದರೂ ಹೋಗಿ ಕೆಡಿಸುವುದು ಇವರ ಕೆಲಸವಾಗಿತ್ತು. ರಾತ್ರಿಯ ವೇಳೆ ಇವರು ಆಶ್ರಮಗಳಿಗೆ ನುಗ್ಗಿ ಕೊಲೆ ಸುಲಿಗೆಗಳಲ್ಲಿ ತೊಡಗುತ್ತಿದ್ದರು. ದೇವತೆಗಳ ಶತ್ರುಗಳಾದ ಇವರಿಗೆ ದೇವರಿಗೆ ಹವಿಸ್ಸು ಅರ್ಪಿಸುವ ಬ್ರಾಹ್ಮಣರುಗಳ ಮೇಲೂ ಅಸಾಧ್ಯ ಕೋಪವಿತ್ತು.  
ತಪಸ್ವಿಗಳಿಗೆ ಕಾಲಕೇಯರ ಉಪಟಳ ಹೆಚ್ಚಾಯಿತು. ಕೊನೆಗೆ ದೇವತೆಗಳೂ, ತಪಸ್ವಿಗಳೂ ಅಗಸ್ತ್ಯ ಮಹರ್ಷಿಯ ಬಳಿಗೆ ದೂರನ್ನು ಒಯ್ದರು. ಅಗಸ್ಯರು ಕೂಡಲೇ ಕಾಲಕೇಯರನ್ನು ಧ್ವಂಸ ಮಾಡಲು ಹೊರಟರು ಇದರ ಸುಳಿವು ತಿಳಿದ ಕಾಲಕೇಯರೆಲ್ಲ ಓಡಿ ಹೋಗಿ ಹೇಗೋ ಸಮುದ್ರದಲ್ಲಿ ಅವಿತುಕೊಂಡರು. ಈ ಗುಪ್ತ ನೆಲೆಯಿಂದ ಅವರು ಮೂರು ಲೋಕಗಳಿಗೂ ಹಾನಿ ಮಾಡುತ್ತಿದ್ದರು.  
ವಸಿಷ್ಠ ಮತ್ತು ಚ್ಯವನ ಮಹರ್ಷಿಗಳ ಆಶ್ರಮಗಳಿಗೂ ಕೇಡು ಬಂದಿತು. ಇದನ್ನೆಲ್ಲ ತಿಳಿದ ಅಗಸ್ತ್ಯರು ದೇವತೆಗಳ ಪ್ರಾರ್ಥನೆಯನ್ನು ಮನ್ನಿಸಿ ಸಮುದ್ರತೀರಕ್ಕೆ ಬಂದರು.   
ಅಗಾಧವಾದ ಸಮುದ್ರದಲ್ಲಿ ಈ ರಾಕ್ಷಸರನ್ನು ಹುಡುಕಲು ಸಾಧ್ಯವೇ? ಅದಕ್ಕೆ ಸಮುದ್ರದ ನೀರನ್ನು ಆಪೋಶನ ತೆಗೆದುಕೊಂಡು ಬರಿದು ಮಾಡಿದರು. ಕಾಲಕೇರು ಭಾರಿ ಸಂಖ್ಯೆಯಲ್ಲಿ ಸತ್ತರು.  
ಮುಂದೆ ಕಾಲಕೇಯರು ನಿವಾತ ಕವಚರೆಂಬ ರಾಕ್ಷಸರೊಂದಿಗೆ ಸೇರಿ ದೇವಲೋಕಕ್ಕೆ ಮುತ್ತಿಗೆ ಹಾಕಿದರು. ಆಗ ಇಂದ್ರನು ಅರ್ಜುನನನ್ನು ಯುದ್ಧಕ್ಕೆ ಕರೆಸಿದ. ಈ ಯುದ್ಧವನ್ನು ಮಹಾಭಾರತದಲ್ಲಿ ದೀರ್ಘವಾಗಿ ವರ್ಣಿಸಲಾಗಿದೆ. ಕೊನೆಗೆ ಅರ್ಜುನನು ಕಾಲಕೇಯರನ್ನು ನಿವಾತ ಕವಚರನ್ನು ಧ್ವಂಸ ಮಾಡಿದ.  
ಕಿರಾತಾರ್ಜುನೀಯ - ಅರಣ್ಯಪರ್ವದಲ್ಲಿ ದೇವ-ಮಾನವ ಯುದ್ಧದ ಇನ್ನೊಂದು ಮುಖವನ್ನೂ ಕಾಣಬಹುದಾಗಿದೆ. ಪಾಂಡವರು ಕಾಡಿನಲ್ಲಿದ್ದಾಗ ಕರ್ಣನು ದಿಗ್ವಿಜಯ ಮಾಡಿಕೊಂಡು ವಿಜಯಶಾಲಿಯಾಗಿ ಬಂದು ಕೌರವನಿಂದ ವೈಷ್ಣವಯಾಗವನ್ನು ವೈಭವದಿಂದ ಮಾಡಿಸಿ ಕೌರವರು ಬಲಿಷ್ಠರಗುವಂತೆ ಮಾಡಿದ. ಈ ಸುದ್ದಿ ಧರ್ಮರಾಯನಿಗೆ ತಿಳಿಯಿತು. ಅಗ ವೇದವ್ಯಾಸರು ಬಂದು ''ಅರ್ಜುನನನ್ನು ತಪಸ್ಸಿಗೆ ಕಳಿಸು. ಅಲ್ಲಿ ಅವನು ಶಿವನನ್ನು ಒಲಿಸಿಕೊಂಡು ಪಾಶಪತಾಸ್ತ್ರವನನು ಪಡೆದು ಬರಲಿ'' ಎಂದು ಸಲಹೆ ಕೊಟ್ಟರು. ಅದಕ್ಕೆ ಅಗತ್ಯವಾದ 'ಪ್ರತಿಸ್ಮೃತಿ' ಮಂತ್ರವನ್ನೂ ಧರ್ಮರಾಯನಿಗೆ ಹೇಳಿಕೊಟ್ಟರು. ಹೀಗೆ ಪಾಂಡವರ ಶಸ್ತ್ರಸಂಪತ್ತನ್ನು ವೃದ್ಧಿಸುವುದಕ್ಕಾಗಿ ಅರ್ಜುನನು ಇಂದ್ರನ ಅಪ್ಪಣೆ ಆಶೀರ್ವಾದಗಳನ್ನೂ ಪಡೆದು ಇಂದ್ರಕೀಲದಲ್ಲಿ ತಪಸ್ಸು ಮಾಡುತ್ತಾನೆ. ತನ್ನ ಪರಮಭಕ್ತನಾದ ಅರ್ಜುನನ ಶಕ್ತಿ ಪರೀಕ್ಷೆ ಮಾಡಿ ವರವನ್ನು ಕೊಡುವುದಕ್ಕಾಗಿ ಶಿವನೇ ಕಿರಾತವೇಷದಲ್ಲಿ ಸಮಸ್ತಗಣಗಳೊಂದಿಗೆ ಬಂದದ್ದು ಒಂದು ಅದ್ಭುತ ಸನ್ನಿವೇಶ. ಅಲ್ಲದೆ ಅಲ್ಲಿ ಹಂದಿಯರೂಪದಲ್ಲಿ ವಾಸಮಾಡುತ್ತ ಸುತ್ತಮುತ್ತಣವರಿಗೆ ಕಿರುಕುಳ ಕೊಡುತ್ತಿದ್ದ ಮೂಕದಾನವನನ್ನು ಕೊಲ್ಲುವುದೂ ಶಿವನ ಉದ್ದೇಶವಾಗಿತ್ತು. ಕಿರಾತಗಣಗಳ ಗಲಭೆಗೆ ಎಚ್ಚರಗೊಂಡ ಹಂದಿಯರೂಪದ ಮೂಕದಾನವ ಕೆರಳಿ ಕಾಡಿನಲ್ಲಿ ನುಗ್ಗುತ್ತಾನೆ. ಅರ್ಜುನ ಕಿರಾತ ಇಬ್ಬರ ಬಾಣಗಳಿಗೂ ಸಿಕ್ಕಿ U್ಪರ್ಜಿಸುತ್ತಾ ಸತ್ತು ಬೀಳುತ್ತಾನೆ. ಇದೇ ಕಿರಾತ-ಅರ್ಜುನರ ದ್ವಂದ್ವ ಯುದ್ಧಕ್ಕೆ ಕಾರಣವಾಗುತ್ತದೆ. ಆ ಹಂದಿಯನ್ನು ಹೊಡೆದವನು ನಾನು ಎಂದು ಇಬ್ಬರೂ ಹೇಳಿಕೊಂಡು ಜಗಳ ತೆಗೆಯುತ್ತಾರೆ. ಕೊನೆಗೆ ಇಬ್ಬರೂ ಸೋಲದೆ ನೇರವಾಗಿ ಯುದ್ಧಕ್ಕೇ ಇಳಿಯುತ್ತಾರೆ.
</details>
