+++
title = "030 ಎನಲು ಚಪ್ಪರಿಸಿದನು"

+++

<details><summary>ಗದ್ಯ (ಕ.ಗ.ಪ) </summary>

30. ಕೂಡಲೇ ಉತ್ತರನು ಕುದುರೆಗಳನ್ನು ಚಪ್ಪರಿಸಿದ. ಕುದುರೆಗಳು ವಾಯುವೇಗದಲ್ಲಿ ಮುಂದೆ ನುಗ್ಗಿದುವು. ಉತ್ತರನು ಮುಂಚೂಣಿಯಲ್ಲಿ ಇದ್ದ ಶತ್ರು ಸೈನಿಕರಿಗೆ ಹೆದರದೆ ಕೌರವನನ್ನು ಬೆಂಬತ್ತಿದ. ತಾನೇ ಘೋಷಿಸಿದ : "ಅಯ್ಯಾ ಕೌರವ ! ದನಗಳನ್ನು ಬಿಡು ಬಿಡು. ಬಂದವನು ಯಾರೆಂದು ತಿಳಿದೆ ? ಅರ್ಜುನನು ಬಂದಿದ್ದಾನೆ ಗೊತ್ತೆ ? ಕುರುವಂಶದ ಪಾಲಿಗೆ ದಾವಾಗ್ನಿಯಾದ ಫಲುಗುಣ ಗೊತ್ತೆ ?".
</details>

<details><summary>ಪದಾರ್ಥ (ಕ.ಗ.ಪ) </summary>

ಚಪ್ಪರಿಸು-(ಬೆನ್ನು) ತಟ್ಟು, ತೇಜಿ-ಕುದುರೆ, ಅನಿಲಜವ-ವಾಯುವೇಗ, ನಿಗುರು-ಮುಂದೆ ಸಾಗು (ಉದ್ದವಾಗು) ಜನಪ-ರಾಜ(ಕೌರವ), ಕುರುಕುಲವನ ದವಾನಳ-(ಕುರುವಂಶ ಎಂಬ ಕಾಡಿನ ಪಾಲಿಗೆ ದಾವಾಗ್ನಿಯಾದ) ಅರ್ಜುನ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸಹವಾಸ ದೋಷಕ್ಕೆ ಹಲವಾರು ಉದಾಹರಣೆಗಳಿವೆ. 'ಸಹವಾಸ ಭಾಗ್ಯ'ಕ್ಕೆ ಉತ್ತರನೇ ಒಳ್ಳೆಯ ಉದಾಹರಣೆ. ಯುದ್ಧ ರಂಗವನ್ನು ಕಂಡು ನಡುಗಿದ್ದ ಉತ್ತರನು ಈಗ ಅರ್ಜುನನ ಬೆಂಬಲದಿಂದ ಎಂಥ ವೀರಾವೇಶದ ಮಾತುಗಳನ್ನಾಡುತ್ತಿದ್ದಾನೆ !
</details>
