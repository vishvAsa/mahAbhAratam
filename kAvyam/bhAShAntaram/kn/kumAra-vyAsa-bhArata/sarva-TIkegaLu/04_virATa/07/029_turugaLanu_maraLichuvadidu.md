+++
title = "029 ತುರುಗಳನು ಮರಳಿಚುವದಿದು"

+++

<details><summary>ಗದ್ಯ (ಕ.ಗ.ಪ) </summary>

29. "ನೋಡು ಉತ್ತರ. ನಮ್ಮ ದನಕರುಗಳನ್ನು ಹಿಂದಕ್ಕೆ ತರುವುದಿದೆಯಲ್ಲ. ಅದು ನಮಗೆ ಮೊದಲು ಮಾಡಬೇಕಾದ ಉತ್ತಮ ಕಾರ್ಯ. ಈ ಮಿಕ್ಕಿರುವ ಕೆಲಸದ ಜವಾಬ್ದಾರಿಯನ್ನು ಮೊದಲು ನಿರ್ವಹಿಸಿ ಅನಂತರ ಕೌರವ ವೀರರ ಸಾಹಸವೆಷ್ಟೆಂಬುದನ್ನು ತಿಳಿದುಕೊಳ್ಳುತ್ತೇನೆ. ಆದುದರಿಂದ ಉತ್ತರ, ಮೊದಲು ವಾಘೆಯನ್ನು ಹಿಡಿ. ಶತ್ರುಗಳ ಇರಿತದ ಭಯ ಬೇಡ. ಅತ್ಯಂತ ವೇಗದಲ್ಲಿ ಕ್ಷಿಪ್ರವಾಗಿ ಸಾಗುವ ಕೆಲಸವನ್ನು ನೀನು ನೋಡಿಕೊ" ಎಂದು ಅರ್ಜುನನು ಹೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ತುರು-ದನ, ಉರುವ-ಶ್ರೇಷ್ಠ, ಪವಿತ್ರ, ಹೊರಿಗೆ-ಜವಾಬ್ದಾರಿ, ಲಾಗುವೇಗ-ಕ್ಷಿಪ್ರ ಚಲನೆಯ ಚಳಕ, ತರಿದು-ನಿಶ್ಚಯಿಸಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭೀಷ್ಮರ ತಂತ್ರ ಅರ್ಜುನನಿಗೆ ಅರ್ಥವಾಯಿತು. ಗೋಗ್ರಹಣಕ್ಕೆಂದೇ ಕೌರವರು ಬಂದಿದ್ದರಲ್ಲವೆ ? ಅವರಲ್ಲಿ ಕೌರವನು ದನಕರುಗಳನ್ನು ತನ್ನ ಊರಿಗೆ ತೆಗೆದುಕೊಂಡು ಹೊರಟು ಬಿಟ್ಟರೆ ತಾನಿಲ್ಲಿ ಯುದ್ಧ ಮಾಡುತ್ತ ಕಾಲಹರಣ ಮಾಡಿದ್ದು ವ್ಯರ್ಥವಾಗುತ್ತದೆಂದು ಭಾವಿಸಿ ಅರ್ಜುನನು ತಾನೇ ಮೊದಲು ದನಕರುಗಳ ಬಳಿಗೆ ಹೋಗಿ ಕೌರವನನ್ನು ಎದುರಿಸಬೇಕೆಂದು ತೀರ್ಮಾನಿಸಿದ್ದು ಒಂದು ಅದ್ಭುತ ರಣತಂತ್ರವಾಗಿದೆ.
</details>
