+++
title = "014 ಈವುದಾ ಬೇಡಿದರೆ"

+++

<details><summary>ಗದ್ಯ (ಕ.ಗ.ಪ) </summary>

14. ಧರ್ಮರಾಯನು ಆ ಮರವನ್ನು ಬೇಡಿಕೊಂಡ. "ನಾನು ಬಂದು ಕೇಳಿದರೆ ಈ ಶಸ್ತ್ರಾಸ್ತ್ರಗಳನ್ನು ಕೊಡಿ. ಅರ್ಜುನನು ಬಂದು ಕೇಳಿದರೂ ಕೊಡಿ. ಆದರೆ ಈ ಅಜ್ಞಾತವಾಸದ ಅವಧಿಯಲ್ಲಿ ಭೀಮನೇನಾದರೂ ಬಂದು ಕೇಳಿದರೆ ಕೊಡಬೇಡಿ" ಎಂದು ತಾನು ಹಿಂದೆ ಹೇಳಿದುದನ್ನೇ ವಿಸ್ತರಿಸಿ ಹೇಳಿದ. ಈ ಮಾತು ಕೇಳಿ ಮೊದಲೇ ಮುಂಗೋಪಿಯಾಗಿದ್ದ ಭೀಮನಿಗೆ ಸಿಟ್ಟು ಬರದೆ ಇದ್ದೀತೆ ? ಭೀಮನು ಧರ್ಮರಾಯನ ಕಡೆ ತಿರುಗಿ ವ್ಯಂಗ್ಯವಾಗಿ "ಹೌದು, ಹೌದು. ನೀವು ಕುಂತಿಯ ಮಕ್ಕಳು ನಾವು ದುರ್ಯೋಧನನ ಕಡೆಯವರೆಂದು ಭಾವಿಸಿದ್ದೀರೇನು ? ಹೌದು ಹೌದು ತಪ್ಪೇನಿಲ್ಲ" ಎಂದು ಹಲ್ಲುಕಡಿಯುತ್ತ ಕೂಗಾಡಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಆ=ಆನ್-ನಾನು, ವಿಗಡ-ಮಹಾ ಪ್ರತಾಪಶಾಲಿ, ವೀರ, ಖತಿ-ಕೋಪ, ಅನಿಲಸುತ-ಭೀಮ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲಭಾರತದಲ್ಲಿ ಈ ಪ್ರಸಂಗವೇ ಇಲ್ಲ. ಇದು ಕುಮಾರವ್ಯಾಸನ ಸ್ವಂತ ಕಲ್ಪನೆಯೊ ಅಥವಾ ಜಾನಪದ ಕಥನವನ್ನು ಕವಿ ಅನುಸರಿಸಿದ್ದಾನೊ ಹೇಳುವುದು ಕಷ್ಟ. ತೆಲುಗು ಭಾರತದಿಂದಲೂ ಪ್ರಭಾವಿತನಾಗಿರಬಹುದು. (ಆದಿಪಂಚಕಮು ಪರಾಯಿತಂ- ಕೃಷ್ಣಮೂರ್ತಿ) ಕನ್ನಡ ಜನಪದ ಕಥನ ಗೀತೆಯೊಂದರಲ್ಲಿ ಧರ್ಮರಾಯನು "ಬನ್ನಿ ಗಿಡದಾಗ ಬಾಣ ಇಟ್ಟೀವಿ ತಾಯಿ | ಯಾರು ಬಂದರೂ ಕೊಡಬೇಡ | ಹಡದವ್ವ - ಅರ್ಜುನ ಬಂದರೆ ಕೊಡಬೇಕು". ಎನ್ನುತ್ತಾನೆ.
</details>
