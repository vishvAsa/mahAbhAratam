+++
title = "030 ಅತುಳಬಲ ಗನ್ಧರ್ವರೈವರು"

+++

<details><summary>ಗದ್ಯ (ಕ.ಗ.ಪ) </summary>

30. ದ್ರೌಪದಿ ಸುದೇಷ್ಣೆಗೆ ಹೇಳಿದಳು "ಮಹಾಬಲಶಾಲಿಗಳಾದ ಐವರು ಗಂಡಂದಿರು ನನಗಿದ್ದಾರೆ. ಅವರು ನನಗೆ ಕೋಪಬರುವಂಥ ಕೆಲಸ ಮಾಡಿದ್ದರಿಂದ ಒಂದು ವರ್ಷದವರೆಗೆ ಅವರನ್ನು ಬಿಟ್ಟಿರುತ್ತೇನೆ. ನಾನು ಸದಾ ಕುಂತಿಯಕುಮಾರರ ರಾಣಿಯರುಗಳ ಸೇವೆಯಲ್ಲಿ ನಿರತಳಾಗಿದ್ದೆ. ಬಳಿಕ ಅವರು ದಟ್ಟ ಕಾಡಿಗೆ ಹೊರಟು ಹೋದರು. ಆದುದರಿಂದ ಇಲ್ಲಿಗೆ ಬಂದೆ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅತುಳ-ಮಹಾ, ಖತಿ-ಕೋಪ, ಸತತ-ಸದಾ, ಅತಿಗಹನವನನಿಷ್ಠರಾದರು-ತುಂಬ ದಟ್ಟವಾದ ಕಾಡಿಗೆ ಹೋದರು, ಬರವು-ಬರುವಿಕೆ, ಆಗಮನ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕುಮಾರವ್ಯಾಸನ ದ್ರೌಪದಿ ಕೊಡುವ ಕಾರಣಗಳು ಅಷ್ಟು ಸಮಂಜಸವಾಗಿಲ್ಲ. ಒಂದು ವರ್ಷದವರೆಗೆ ಗಂಡಂದಿರನ್ನು ಬಿಟ್ಟು ಇರುವುದಕ್ಕೆ ಅವರೆಲ್ಲ ತನ್ನ ಮನಸ್ಸಿಗೆ ನೋವುಂಟುಮಾಡುವ ಕೆಲಸ ಮಾಡಿದರು ಎನ್ನುತ್ತಾಳೆ. ಜೊತೆಗೆ ಸದಾ ನಾನು ಪಾಂಡವರ ಅಂತಃಪುರದಲ್ಲಿ ದ್ರೌಪದಿ ಮೊದಲಾದವರ ಸೇವೆ ಮಾಡುತ್ತಿದ್ದೆ ಎನ್ನುತ್ತಾಳೆ. ಗಂಧರ್ವರಮಣಿಯಾಗಿ ದ್ರೌಪದಿಯ ಅಂತಃಪುರದಲ್ಲಿ ಕೆಲಸ ಮಾಡುವ ಅಗತ್ಯವೇನಿತ್ತು ಎಂಬುದು ಸ್ಪಷ್ಟವಾಗುವುದಿಲ್ಲ. ಮೂಲದಲ್ಲಿ "ನನ್ನ ಪತಿಗಳು ಗಂಧರ್ವರು, ನನ್ನಂತೆಯೇ ದುಃಖಶೀಲರು, ಬಲಶಾಲಿಗಳು ನನ್ನ ಬಗೆಗೆ ಅನುರಾಗವುಳ್ಳವರು. ಅವರು ಯಾರಿಗೂ ಕಾಣದಂತೆ ನನ್ನನ್ನು ಸದಾ ಕಾಪಾಡುತ್ತಾರೆ" ಎಂದು ದ್ರೌಪದಿ ಹೇಳುತ್ತಾಳೆ. "ದುಃಖಶೀಲಾಹಿ ಗಂಧರ್ವಾಸ್ತೇಚಯೇ ಬಲಿನಃ ಪ್ರಿಯಾಃ   
ಪ್ರಚ್ಛನ್ನಾಶಾಪಿ ರಕ್ಷಂತಿ ತೇ ಮಾಂ ಶುಚಿಸ್ಮಿ ತೇ"  
ಅಲ್ಲದೆ ಸೈರಂಧ್ರಿಯು ಸುದೇಷ್ಣೆಗೆ "ಹೆಚ್ಚುಕಾಲ ಒಂದೇ ಪ್ರದೇಶದಲ್ಲಿ ಇರದೆ ಅನೇಕ ಕಡೆಗಳಲ್ಲಿ ಸುತ್ತಾಡುವುದು ನನ್ನ ಕುಲಧರ್ಮ, ಕಾಡಿನಲ್ಲಿ ಸಂಚರಿಸುವುದು ನನ್ನ ಪತಿಗಳ ಕುಲಧರ್ಮ. ಅವರೆಲ್ಲ ಗಂಧರ್ವರು. ದಿಕ್ಪಾಲಕರಾದ ಯಮ ವಾಯು ಇಂದ್ರ ಮತ್ತು ಅಶ್ವಿನೀ ದೇವತೆಗಳ ಅನುಗ್ರಹವೂ ನನಗಿದೆ. ಕಾರಣಾಂತರದಿಂದ ನನಗೂ ನನ್ನ ಪತಿಗಳಿಗೂ ವಿಯೋಗವಾಗಿದೆ ಎಂದು ವಿವರವಾಗಿ ಹೇಳಿಕೊಳ್ಳುತ್ತಾಳೆ.   
'ಸೀರಂಧಿಯೇ ಸೈರಂಧ್ರಿ' ಅಂದರೆ ಅಂತಃಪುರದ ಪರಿಚಾರಕಿ, ರಾಜಭಾರ್ಯೆ ಎಂಬರ್ಥಗಳೂ ಇವೆ.
</details>
