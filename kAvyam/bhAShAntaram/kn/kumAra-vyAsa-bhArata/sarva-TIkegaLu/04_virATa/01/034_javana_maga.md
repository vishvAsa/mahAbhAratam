+++
title = "034 ಜವನ ಮಗ"

+++

<details><summary>ಗದ್ಯ (ಕ.ಗ.ಪ) </summary>

34. ಯಮನ ಮಗ ಧರ್ಮರಾಯನು ಸನ್ಯಾಸಿ ವೇಷದಲ್ಲಿದ್ದ. ಭೀಮನು ಅಡಿಗೆ ಮನೆಯಲ್ಲಿದ್ದ. ದೇವೇಂದ್ರ ಸುತನಾದ ಅರ್ಜುನನು ಶಿಖಂಡಿ ವೇಷದಲ್ಲಿದ್ದ. ಅವಳಿ ಮಕ್ಕಳಾದ ನಕುಲ ಸಹದೇವರು ಕುದುರೆ ಮತ್ತು ಗೋವುಗಳ ಮಧ್ಯೆ ಕಾರ್ಯ ನಿರ್ವಹಿಸಿದರು. ದ್ರೌಪದಿ ಸೈರಂಧ್ರಿಯಾಗಿ ರಾಣಿಯ ಸಖಿಯರ ಜತೆಯಲ್ಲಿ ಕಾಲಕಳೆದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಜವ-ಯಮ, ಪವನಸುತ-ಭೀಮ (ವಾಯುಪುತ್ರ), ಬಾಣಸಿನಮನೆ-ಪಾಕಶಾಲೆ, ದಿವಿಜರಾಯನ ತನಯ-ದೇವೇಂದ್ರ ಪುತ್ರನಾದ ಅರ್ಜುನ, ಜವಳಿ-ಜೋಡಿ, ಗೋವ್ರಜ-ಗೋವುಗಳ ಸಮೂಹ, ನಿವಹಕಾರರು-ನಿರ್ವಾಹಕರು.
</details>

<details><summary>ಪಾಠಾನ್ತರ (ಕ.ಗ.ಪ) </summary>

ನಿವಹರಾದರು - 'ನಿವಹಕಾರರು'   
ವಿರಾಟ ಪರ್ವ, ಮೈ.ವಿ.ವಿ.  
(ನಿವಹರಾದರು ಎಂಬುದಕ್ಕಿಂತ ಕೃಷ್ಣಜೋಯಿಸರ 'ನಿವಹಕಾರರು' ಎಂಬ ಪಾಠಸೂಕ್ತವಾಗಿದೆ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಪಾಂಡವರು ಗುಟ್ಟಾಗಿ ಆಗಾಗ ಸಂಧಿಸುತ್ತಿದ್ದರು. ಪರಸ್ಪರ ಸಹಾಯಕರಾಗಿದ್ದರು. ಕೌರವ ಭಯದಿಂದ ತುಂಬ ಎಚ್ಚರಿಕೆಯಿಂದ ಇದ್ದರು. ಅಕ್ಷಕ್ರೀಡೆಯಲ್ಲಿ ಹಣವನ್ನು ಗೆದ್ದು ಧರ್ಮರಾಯನು ಗುಟ್ಟಾಗಿ ತಮ್ಮಂದಿರಿಗೆ ಕೊಡುತ್ತಿದ್ದ. ಉಳಿದವರೂ ಹೆಚ್ಚಿನ ಕೆಲಸದಿಂದ ದೊಡ್ಡ ಸಂಭಾವನೆ ಪಡೆಯುತ್ತಿದ್ದರು. ಭೀಮನು ಜೀಮೂತನೆಂಬ ಪ್ರಸಿದ್ಧ ಜಟ್ಟಿಯನ್ನು ಸೋಲಿಸಿ ರಾಜನ ಮಾನ ಕಾಪಾಡಿದ. ಭೀಮನು ಆಗಾಗ ಹುಲಿಸಿಂಹಗಳ ಜೊತೆ ಹೋರಾಡಿ ಮನರಂಜಿಸುತ್ತಿದ್ದ ಇತ್ಯಾದಿ ವಿಷಯಗಳು ಮೂಲ ಭಾರತದಲ್ಲಿವೆ. ನಕುಲನು ಗ್ರಂಥಿಕ ಎಂಬ ಹೆಸರನ್ನು ಇಟ್ಟುಕೊಂಡಿದ್ದ. ಅಶ್ವಬಂಧ ಕಾರ್ಯವನ್ನು ಮಾಡುವುದಾಗಿ ಹೇಳಿದ. ಗ್ರಂಥಿಕ ಎಂದರೆ ಆಯುರ್ವೇದ, ಅಥರ್ವಣ ವಿದ್ಯೆಗಳಿಗೆ ಸಂಬಂಧಿಸಿದ ಗ್ರಂಥಗಳನ್ನು ಅಧ್ಯಯನ ಮಾಡಿದವನು.  
ಸಹದೇವ ಗೋಪಾಲಾಧ್ಯಕ್ಷ ಪದವಿಯನ್ನು ಸ್ವೀಕರಿಸಿದ. ಇವನಿಗೆ ತಂತಿಪಾಲ ಎಂಬ ಹೆಸರಿದೆ. ತಂತಿಪಾಲ ಎಂದರೆ ಗೋವುಗಳ ಕೊರಳಿಗೆ ಕಟ್ಟುವ ಕೋಲು. ತಂತಿ ಎಂದರೆ 'ವಾಕ್' ಎಂಬರ್ಥವೂ ಇದೆ. ಆಜ್ಞೆಯ ಪರಿಪಾಲಕ ಎಂದರ್ಥ.  
ಸಹದೇವನು ತುಂಬ ಸೂಕ್ಷ್ಮಸ್ವಭಾವದ ಲಜ್ಜಾಶೀಲನಾದ ವ್ಯಕ್ತಿ. ಸುಕುಮಾರ. ಕುಂತಿಯು ಪಾಂಡವರನ್ನು ಕಾಡಿಗೆ ಕಳಿಸುವಾಗ ದ್ರೌಪದಿಗೆ "ಈ ಸಹದೇವನ ಕೈಹಿಡಿದುಕೊಂಡು ಕಾಡಿನಲ್ಲಿ ನಡೆಸಬೇಕು. ಸ್ವಯಂ ನೀನೇ ಅವನಿಗೆ ಆಹಾರವನ್ನು ತಿನ್ನಿಸು" ಎಂದು ಹೇಳಿದ್ದಳು. (ವಿರಾಟಪರ್ವ 19-32)  
ಸುಕುಮಾರಶ್ಚ ಶೂರಶ್ಚ ರಾಜಾನಂಚಾಪ್ಯನುವ್ರತಃ  
ಜ್ಯೇಷ್ಠಾಪ ಚಾಯಿನಂ ವೀರಂ ಸ್ವಯಂ ಪಾಂಚಾಲಿ ಭೋಜಯೇ
</details>
