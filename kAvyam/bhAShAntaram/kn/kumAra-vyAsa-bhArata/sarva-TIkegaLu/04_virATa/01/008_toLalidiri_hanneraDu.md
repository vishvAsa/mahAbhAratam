+++
title = "008 ತೊಳಲಿದಿರಿ ಹನ್ನೆರಡು"

+++

<details><summary>ಗದ್ಯ (ಕ.ಗ.ಪ) </summary>

8. ಪತ್ನಿಗೆ ಮತ್ತು ತಮ್ಮಂದಿರಿಗೆ ಬಂದ ಸ್ಥಿತಿಯನ್ನು ಕಂಡು ಧರ್ಮರಾಯನಿಗೆ ತನ್ನ ಬಗೆಗೇ ಬೇಸರವಾಯಿತು. ಇದಕ್ಕೆಲ್ಲ ತಾನೇ ಕಾರಣ ಎಂದು ಪಶ್ಚಾತ್ತಾಪ ಪಡುತ್ತ ಹೇಳಿದ. "ನೀವೆಲ್ಲ ಸಂತೋಷವಿಲ್ಲದೆ  ಕಾಡಿನಲ್ಲಿ ಹನ್ನೆರಡು ವರ್ಷ ಸಂಕಟಪಟ್ಟಿದ್ದೀರಿ. ರಾಜಮನೆತನದ ನೀವೆಲ್ಲ  ಪರರ ಸೇವೆಯನ್ನು ಹೇಗೆ  ಮಾಡುವಿರಿ? ನೀವು ತುಂಬ ಬಳಲಿದ್ದೀರಿ. ನಿಮಗೆ ಹೀಗೆ ಯಾತನೆಯನ್ನು ತಂದವನು ನಾನೇ ಅಲ್ಲವೆ ? ನನಗಿಂತ ಪಾಪಿಗಳಾದವರು ಇದ್ದಾರೆಯೆ ?"
</details>

<details><summary>ಪದಾರ್ಥ (ಕ.ಗ.ಪ) </summary>

ತೊಳಲು-ಓಡಾಡು, ಯಾತನೆ ಪಡು, ಹಳುವ-ಕಾಡು, ಉಳಿಗೆಲಸದೋಲಗ<ಉೞಿ,=ಅವಶಿಷ್ಟ, ಉಳಿದ ಚಿಲ್ಲರೆ ಸೇವೆ, ನಿಮ್ಮುವನು-ನಿಮ್ಮನ್ನು (ನಿಮ್ಮ ಎಂಬುದರ ನಡುಗನ್ನಡ ರೂಪ), ಅಳಲಿಸು-ದುಃಖಿತರಾಗುವಂತೆ ಮಾಡು, ಒಳರೆ-ಇದ್ದಾರೆಯೆ?, ಭುವನ-ಜಗತ್ತು, ಸೂನು-ಮಗ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ತೆಲುಗು ಭಾರತದಲ್ಲಿ 'ಕುಂಜರ ಯಾಧಂಬುದೋಮಕುತ್ತುಕ ಜೊಚ್ಚೆನ್' ಎಂಬ ಮಾತಿದೆ. ಚಕ್ರಾಧಿಪತಿಗಳಾಗಿದ್ದ ಪಾಂಡವರು ಈಗ ಊಳಿಗದವರಾಗಿ ಬದುಕ ಬೇಕಾಯಿತು. ಅದನ್ನು ತೆಲುಗು ಕವಿ "ಆನೆ ಸೊಳ್ಳೆಯ ಗಂಟಲನ್ನು ಪ್ರವೇಶಿಸಿದ ಸ್ಥಿತಿಗೆ ಹೋಲಿಸಿದ್ದಾನೆ.
</details>
