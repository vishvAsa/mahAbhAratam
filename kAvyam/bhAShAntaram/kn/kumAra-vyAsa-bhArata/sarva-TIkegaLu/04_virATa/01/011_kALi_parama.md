+++
title = "011 ಕಾಳಿ ಪರಮ"

+++

<details><summary>ಗದ್ಯ (ಕ.ಗ.ಪ) </summary>

11. "ಕಾಳಿಕಾದೇವಿ ! ನೀನು ಮಹಾಭಯಂಕರಳು. ದೇವರು ಮುನಿಜನರು ಎಲ್ಲರೂ ನಮಸ್ಕರಿಸುವಂಥ ಶ್ರೀಪಾದ ನಿನ್ನದು. ದುಷ್ಟರಾದ ರಾಕ್ಷಸರ ಸಮೂಹವನ್ನು ಮರ್ದನ ಮಾಡುವಂಥವಳು. ಮಹಾಶಿವನ ಅರ್ಧಾಂಗಿಯಾದವಳು. ಶೂಲ, ಪರಶು, ಪರಶ್ವಧ ಮೊದಲಾದುವುಗಳನ್ನು ನಾಲ್ಕು ಕೈಗಳಲ್ಲಿ ಹಿಡಿದವಳು, ಇಂಥ ಮಹಿಮೆಯುಳ್ಳ ನೀನು ನಮ್ಮನ್ನು ಕಾಪಾಡು" ಎಂದು ಪಾಂಡವರು ಕಾಳಿಯನ್ನು ಪ್ರಾರ್ಥಿಸಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಮೌಳಿ-ತಲೆ, ಖಳ-ದುಷ್ಟರಾದ, ದನುಜಾಳಿ (ದನುಜ+ಅಳಿ) - ರಾಕ್ಷಸ ಸಮೂಹ, ಮರ್ದಿನಿ-ಕೊಲ್ಲುವವಳು, ಘನ ಕಪರ್ದಿ-ಮಹಾಶಿವನ, ವರಾರ್ಧ ತನುಯುತೆ-ಅರ್ಧಶರೀರದಲ್ಲಿ ನೆಲೆ ನಿಂತವಳು, ಪರಶು-ಕೊಡಲಿ, ಪರಶ್ವಧ-ಚಪಗೊಡಲಿ, ಕುಠಾರ. ನುತಿಸು-ಬೇಡು, ಪ್ರಾರ್ಥಿಸು,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ದಾಕ್ಷಿಣಾತ್ಯ ಪಾಠಗಳಲ್ಲಿ ಕಾಳಿಯು ಪ್ರಸನ್ನಳಾದ ವಿಷಯವಿದೆ ಮೂಲಭಾರತದ  "ಮತ್ ಪ್ರಸಾದಾಚ್ಚ ವಃ ಸರ್ವಾನ್ ವಿರಾಟ ನಗರೇ ಸ್ಥಿತಾನ್ !ನ ಪ್ರಜ್ಞಾಸ್ಯಂತಿ ಕುರವೋ ನರಾವಾ ತನ್ನಿದಾಸಿನ:" ನನ್ನ ಅನುಗ್ರಹದಿಂದ ವಿರಾಟನಗರದಲ್ಲಿ ನಿಮ್ಮನ್ನು ಕೌರವರಾಗಲಿ ನಗರದವರಾಗಲಿ ಗುರುತಿಸದಿರಲಿ.  
ಮೂಲಭಾರತದಲ್ಲಿ ಪಾಂಡವರು ಆಯುಧಗಳನ್ನು ಬನ್ನಿಮರದ ಮೇಲೆ ಇಟ್ಟ ನಂತರ ಕಾಳಿಯ ಆರಾಧನೆ ಮಾಡಿದ ಸಂಗತಿ ಬರುತ್ತದೆ. ಇಲ್ಲಿ ಮೊದಲಿಗೇ ಕಾಳಿಯ ಪೂಜೆ.  
ದುರ್ಗೆ ಎಂದರೆ "ದುಸ್ಸಾಧ್ಯವಾದ ವಿಪತ್ತುಗಳಿಂದ ನಮ್ಮನ್ನು ಪಾರಮಾಡುವವಳು" ಎಂಬರ್ಥವನ್ನು ಗಮನಿಸಬೇಕು.  
ಈ ದುರ್ಗಾಸ್ತುತಿಯನ್ನು ಕುಮಾರವ್ಯಾಸ ಒಂದೇ ಒಂದು ಪದ್ಯದಲ್ಲಿ ಮುಗಿಸಿದ್ದಾನೆ ಮೂಲಭಾರತದಲ್ಲಿ ಆರನೆಯ ಅಧ್ಯಾಯ ಪೂರ್ಣವಾಗಿ ದುರ್ಗಾಸ್ತುತಿಗೆ ಮೀಸಲಾಗಿದೆ (35 ಶ್ಲೋಕಗಳು).
</details>
