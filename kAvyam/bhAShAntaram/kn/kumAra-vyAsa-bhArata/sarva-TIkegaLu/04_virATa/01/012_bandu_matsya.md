+++
title = "012 ಬನ್ದು ಮತ್ಸ್ಯ"

+++

<details><summary>ಗದ್ಯ (ಕ.ಗ.ಪ) </summary>

12. ಹಾಗೆ ಬಂದ ಪಾಂಡವರು ಮತ್ಸ್ಯನಗರಿಯ ಹೊರಭಾಗದ ಒಂದು ತೋಟದ ಪಕ್ಕದಲ್ಲಿ ನಿಂತರು. ಯಾರಾದರೂ ಇದ್ದಾರೆಯೇ ಎಂದು ಸುತ್ತಲೂ ನೋಡಿದರು. ತಾವು ಮನೆಯಿಂದ ತಂದಿದ್ದ ಚರ್ಮದ ಚೀಲದೊಳಗೆ ತಮ್ಮ ಎಲ್ಲ ಶಸ್ತ್ರಾಸ್ತ್ರ ಆಯುಧಗಳನ್ನು ಒಂದು ಹೆಣದ ಆಕಾರದಲ್ಲಿ ಬಿಗಿದರು. ಅನಂತರ ಮರದ ತುದಿಯಲ್ಲಿ ಆ ಚೀಲವನ್ನು ತೂಗಹಾಕಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಉಪಕಂಠ-ಸಮೀಪ, ನಂದನ-ತೋಟ, ಕೆಲಕಡೆ-ಒಂದು ಪಕ್ಕ, ಅನಿಬರು-ಎಲ್ಲರೂ, ಕೈದು-ಆಯುಧ, ಶಸ್ತ್ರಾಸ್ತ್ರ,
</details>

<details><summary>ಪಾಠಾನ್ತರ (ಕ.ಗ.ಪ) </summary>

1. ಮರದ ತುದಿಯಲಿ 'ಕಟ್ಟಲೇರಿದರು' ಎಂಬುದನ್ನು ಕುಮಾರವ್ಯಾಸ ಭಾರತ ಸಂಗ್ರಹದಲ್ಲಿ (ಎಂ.ವಿ.ಸೀ) "ಕಟ್ಟನೇಱುದರು" ಎಂದು ಸೂಚಿಸಿದ್ದಾರೆ. ಕಟ್ಟನ್ ಏಱುದರು ಎಂದರೆ ತೂಗಹಾಕಿದರು ಎಂದರ್ಥ. ಆಯುಧ ವಿಕ್ಷೇಪಣ ಎಂಬರ್ಥದಲ್ಲಿ ಕಟ್ಟನ್ ಏಱಿಸಿದರು ಎಂಬ ಪಾಠ ಸಾಧುವಾದದ್ದು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಪುರೋಪಕಂಠದ ನಂದನ : ಊರಸಮೀಪದ ತೋಟ ಎನ್ನುತ್ತಾನೆ ಕುಮಾರವ್ಯಾಸ. ಆದರೆ ಮೂಲದಲ್ಲಿ 'ಶ್ಮಶಾನ' ಎಂದೇ ಹೇಳಿದೆ.   
 ಹೆಣನ ಆಕಾರದಲ್ಲಿ ಆಯುಧಗಳನ್ನು ಕಟ್ಟಲಾಗಿತ್ತು ಎಂದು ಕುಮಾರವ್ಯಾಸ ಹೇಳುತ್ತಾನೆ.   
ಮೂಲ ಭಾರತದಲ್ಲಿ ಒಂದು ಹೆಣವನ್ನೇ ಪಕ್ಕದಲ್ಲಿ ಕಟ್ಟಿದರು ಎಂದು ಹೇಳಲಾಗಿದೆ.   
"ಅಬದ್ಧ ಶವ ಮತ್ರೇತಿ ಗಂಧಮಾಧಾಯ ಪೂತಿಕಂ  
ಅಶೀತಿ ಶತವರ್ಷೇಯಂ ಮಾತಾನ ಇತಿ ವಾದಿನ"  
(ಪಾಂಡವರು ಸತ್ತುಬಿದ್ದಿದ್ದ ಒಬ್ಬನ ದೇಹವನ್ನು (ಶವ) ಅದರ ಮೇಲೆ ಕಟ್ಟಿದರು. ದುರ್ವಾಸನೆ ಬೀರುವುದರಿಂದ ಹತ್ತಿರ ಬಂದವರು ದೂರ ಹೋಗಲಿ ಎಂಬುದು ಅವರ ಆಶಯವಾಗಿತ್ತು. ಅಲ್ಲದೆ ಇದು ನಮ್ಮ ಕುಲಧರ್ಮ, ನಮ್ಮ ಪೂರ್ವಿಕರು ಹೀಗೇ ಮಾಡುತ್ತಿದ್ದರು ಎಂದು ಅಲ್ಲಿದ್ದ ಗೊಲ್ಲರಿಗೆ ಹೇಳಿದರು)
</details>
