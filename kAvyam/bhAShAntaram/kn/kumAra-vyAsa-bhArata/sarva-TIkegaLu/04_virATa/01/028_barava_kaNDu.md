+++
title = "028 ಬರವ ಕಣ್ಡು"

+++

<details><summary>ಗದ್ಯ (ಕ.ಗ.ಪ) </summary>

28. ತನ್ನ ಮನೆಗೆ ಆ ಹೆಂಗಸು ಬಂದುದನ್ನು ಕಂಡು ಸುದೇಷ್ಣೆ ಮನಸ್ಸಿನಲ್ಲಿಯೇ ಸಂತಸಪಟ್ಟು ಉಬ್ಬಿದಳು. "ಆ ತರುಣಿ ಯಾರು? ಅವಳನ್ನು ಇಲ್ಲಿಗೆ ಕರೆ ತನ್ನಿ" ಎಂದು ಸಖಿಯರನ್ನು ಅಟ್ಟಿದಳು. ಆಗ ಅರಳಿದ ತಾವರೆಯ ಅಂದವನ್ನೂ ಹಿತವಾಗುವ ಪರಿಮಳವನ್ನೂ ಬೀರುತ್ತ ದ್ರೌಪದಿಯು ರಾಜಮಂದಿರವನ್ನು ಹೊಕ್ಕಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಬರವು-ಬರುವಿಕೆ, ಹೊಂಗು-ಉಬ್ಬು, ಬೀಗು, ಅನಿಬರನು-ಎಲ್ಲರನ್ನು, ಸರಸಿಜಾಯತ-ವಿಸ್ತಾರವಾದ ತಾವರೆ, ಅರಳಿದ ತಾವರೆ, ಮೋಹರಿಸು-ಕವಿ, ಮುಂಚು-ಮುನ್ನುಗ್ಗು, ಧಾವಿಸು, ಹರಡು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸುದೇಷ್ಣೆ-ಮೂಲಭಾರತದಲ್ಲಿಸುದೇಷ್ಣೆಯು ದ್ರೌಪದಿಯ ರೂಪಕ್ಕೆ ಮೆಚ್ಚಿ 'ಕಾಶ್ಮೀರೀವ ತುರಂಗಮೀ' ಕಾಶ್ಮೀರದ ಕುದುರೆಯಂಥವಳು ಎಂದು ಹೊಗಳುತ್ತಾಳೆ. "ಪುರುಷಂ ಕಂ ನ ಮೋಹಯೇ?" ನಿನ್ನನ್ನು ನೋಡಿ ಮೋಹಗೊಳ್ಳದ ಪುರುಷನಿದ್ದಾನೆಯೆ ? ಎನ್ನುತ್ತಾಳೆ.''ಉತ್ತಷ್ಠ ಗಚ್ಛ ಸೈರಂಧ್ರೀ ಕೀಚಕಸ್ಯ ನಿವೇಶನಂ  
ಪಾನಮಾನಯ ಕಲ್ಯಾಣಿ ಪಿಪಾಸ ಮಾಂ ಪ್ರಬಾಧತೇ''  
ಇದು ಮಹಾಭಾರತದಲ್ಲಿ ವಿರಾಟಪತ್ನಿ ಸುದೇಷ್ಣೆ ತನ್ನ ಬಳಿಗೆ ಸೈರಂಧ್ರಿಯಾಗಿ ಬಂದಿದ್ದ ದ್ರೌಪದಿಗೆ ಹೇಳಿರುವ ಮಾತು. ''ಕೀಚಕನ ಮನೆಗೆ ಹೋಗಿ ಮದ್ಯವನ್ನು ತಾ.. ನನಗೆ ತುಂಬ ಬಾಯಾರಿಕೆಯಾಗಿದೆ'' ಎನ್ನುವ ಸುದೇಷ್ಣೆ ರಾಜವನಿತೆಯರ ಪಾನಪ್ರಿಯತೆಯನ್ನು ನಿಸ್ಸಂಕೋಚವಾಗಿ ಹೇಳಿಕೊಂಡಿದ್ದಾಳೆ. ಆದರೆ ಆ ಕೆಲಸವನ್ನು ಸೈರಂಧ್ರಿಗೆ ಒಪ್ಪಿಸಿರುವ ಇವಳ ವರ್ತನೆ ಚರ್ಚಾಸ್ಪದವಾದದ್ದಾದರೂ ಅನಿವಾರ್ಯವಾಗಿ ಅವಳು ಈ ಹಾದಿ ತುಳಿಯಬೇಕಾಯಿತೆನ್ನುವುದೂ ನಿಜವೇ.  
ಸುದೇಷ್ಣೆ ಕೇಕಯ ರಾಜನ ಮಗಳು. ಈಕೆಗೆ ಚಿತ್ರಾ ಎಂಬ ಹೆಸರೂ ಇದೆ. ಇವಳ ತಮ್ಮನೇ ಕೀಚಕ ಎಂದು ಕುಪ್ರಸಿದ್ಧನಾಗಿರುವ ಮಹಾಬಲ. ಇವನು ರಾಜ್ಯದ ದಂಡನಾಯಕನಾಗಿ ನೆರೆಹೊರೆಯ ರಾಜ್ಯಗಳವರು ವಿರಾಟನ ತಂಟೆಗೆ ಬರದಂತೆ ಮಾಡಿದ್ದ ಬಲಾಢ್ಯ. ಈ ಕಾರಣದಿಂದಾಗಿ ಅವನು ಅಕ್ಕಭಾವಂದಿರಿಬ್ಬರನ್ನೂ ಕೈಗೊಂಬೆಗಳನ್ನಾಗಿ ಮಾಡಿಕೊಂಡಿದ್ದನೆಂಬುದೂ ನಿಜ. ಇವನು ಸೈರಂಧ್ರಿಯ ರೂಪಕ್ಕೆ ಮನಸೋತು ಅವಳನ್ನು ತನಗೆ ಒಪ್ಪಿಸುವಂತೆ ಅಕ್ಕನನ್ನು ಪರಿಪರಿಯಾಗಿ ಬೇಡಿಕೊಂಡ.  
ಸೈರಂಧ್ರಿ ಮೊದಲಿಗೇ ಸುದೇಷ್ಣೆಯ ಬಳಿ ತನ್ನ ಗಂಧರ್ವಪತಿಗಳ ಬಗೆಗೆ ಹೇಳಿಯಾಗಿತ್ತು. ಆದುದರಿಂದ ಸೈರಂಧ್ರಿಯ ತಂಟೆಗೆ ಹೋಗುವುದು ಬೇಡವೆಂದು ಸುದೇಷ್ಣೆ ತಮ್ಮನ್ನು ಬಗೆಬಗೆಯಲ್ಲಿ ಎಚ್ಚರಿಸಿದಳು. ಆದರೆ ಒತ್ತಡಕ್ಕೆ ಮಣಿದಳು. ಏನೆಂದರೂ ರಾಜಕುಲದವರಿಗೆ ಕೆಳಗಿನ ಕೆಲಸಗಾರರ ಬಗ್ಗೆ ಗೌರವಾದರ, ಭಯ ಕಡಿಮೆಯಲ್ಲವೆ? ಸುದೇಷ್ಣೆಯೂ ಇದಕ್ಕೆ ಹೊರತಲ್ಲ. ಆದುದರಿಂದ ಸೈರಂಧ್ರಿಯ ಶೀಲರಕ್ಷಣೆ ತನ್ನ ಜವಾಬ್ದಾರಿ ಎಂಬುದನ್ನು ನಿರ್ಲಕ್ಷಿಸಿದಳೆಂದು ಕಾಣುತ್ತದೆ. ಮಾಲಿನೀ ಎಂಬ ಹೆಸರಿಟ್ಟುಕೊಂಡು ಸೈರಂಧ್ರಿ ತನ್ನ ಬಳಿಗೆ ಬಂದಾಗಲೇ ಇವಳ ರೂಪವು ವಿರಾಟನ ಮನಸ್ಸನ್ನು ಕೆಡಿಸಬಹುದೆಂಬ ಶಂಕೆ ಅವಳಿಗಿತ್ತು. ಆದರೆ ಅದು ಕೀಚಕನ ಮನಸ್ಸು ಕೆಡಿಸಿತು. ಅವನನ್ನು ತಿರಸ್ಕರಿಸಿ ಹಿಂದಿರುಗಿ ಬಂದು ಸೈರಂಧ್ರಿ ಕೊನೆಗೆ ಭೀಮನಿಂದ ಕೀಚಕನನ್ನು ಕೊಲ್ಲಿಸಬೇಕಾಯಿತು. ಈ ಸುದ್ದಿ ತಿಳಿದ ಸುದೇಷ್ಣೇ ಸೈರಂಧ್ರಿಯನ್ನು ಕರೆಸಿದಳು. ಮೃತ್ಯರೂಪಿಣಿ ಎಂದು ಅವಳನ್ನು ಕರೆದು ಈ ಕೂಡಲೇ ಮತ್ಸ್ಯನಗರವನ್ನು ಬಿಟ್ಟು ಹೋಗಬೇಕೆಂದು ಆಜ್ಞೆ ಮಾಡಿದಳು. ಆದರೆ ಇನ್ನು ಕೆಲವೇ ದಿನ ತನಗೆ ಆಶ್ರಯ ಕೊಡಬೇಕೆಂದೂ ತನ್ನಿಂದ ಮುಂದೆ ಯಾರಿಗೂ ತೊಂದರೆಯಾಗುವುದಿಲ್ಲವೆಂದೂ ಮಾಲಿನಿ (ಸೈರಂಧ್ರಿ) ಹೇಳಿದಾಗ ಅದಕ್ಕೆ ಒಪ್ಪಿ ತನ್ನಲ್ಲೆ ಇರಿಸಿಕೊಂಡಿದ್ದು ಅವಳ ಅಂತಃಕರಣವನ್ನು ತೋರುತ್ತದೆ. ಬಹುಶಃ ಈ ಕೊನೆಯ ಉಪಕಾರದ ಕಾರಣದಿಂದಾಗಿ ಪಾಂಡವರು, ಅವಳು ದ್ರೌಪದಿಯನ್ನು ಅರಿತರಿತೂ ಕೀಚಕನ ಮನೆಗೆ ಕಳಿಸಿದ ಅಪರಾಧವನ್ನು ಕ್ಷಮಿಸಿದರೆಂದು ಕಾಣುತ್ತದೆ. ತಮ್ಮನನ್ನು ಉಪೇಕ್ಷಿಸಿದರೆ ರಾಜ್ಯಕ್ಕೆ ಗಂಡಾಂತರ ಬಂದೀತೆಂದು ಹೆದರಿದ ಸುದೇಷ್ಣೆ ಸೈರಂಧ್ರಿಯ ವಿಚಾರದಲ್ಲಿ ಅನುಚಿತವಾಗಿ ನಡೆದುಕೊಳ್ಳಬೇಕಾದ ಅನಿವಾರ್ಯಕ್ಕೆ ಒಳಗಾಗಿದ್ದಳು.
</details>
