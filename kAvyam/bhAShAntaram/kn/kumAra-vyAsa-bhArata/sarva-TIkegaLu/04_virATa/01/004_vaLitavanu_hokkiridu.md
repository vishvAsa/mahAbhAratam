+++
title = "004 ವಳಿತವನು ಹೊಕ್ಕಿರಿದು"

+++

<details><summary>ಗದ್ಯ (ಕ.ಗ.ಪ) </summary>

4. ಶತ್ರುಗಳ ರಾಜ್ಯದ ಮೇಲೆ ದಂಡೆತ್ತಿ ಹೋಗಿ (ಅವರೆಲ್ಲ ಕೌರವ ಮಿತ್ರರು) ಕೀಚಕನು ಕೌರವರಿಗೆಲ್ಲ ಶತ್ರು ಎನ್ನಿಸಿದ್ದಾನೆ. ಕೀಚಕನು ವಿರಾಟನ ಬೆಂಬಲಕ್ಕೆ ನಿಂತಿದ್ದಾನೆ. ಆದುದರಿಂದ ವಿರಾಟನಿಗೆ ಶತ್ರುಗಳ ಭಯ ಇಲ್ಲದಂತಾಗಿದೆ. ಕ್ರೋಧದಿಂದ ವಿರಾಟ ರಾಜ್ಯದ ಮೇಲೆ ದಂಡೆತ್ತಿ ಬಂದು ಅವಮಾನಕ್ಕೆ ಗುರಿಯಾದ ಅಂಗದೇಶದ ಕರ್ಣನಿಗಾಗಲಿ ವೀರರಾದ ತ್ರಿಗರ್ತರೇ ಮೊದಲಾದ ಸಾಮಂತರಿಗಾಗಲಿ ಲಕ್ಷ್ಯ ಮಾಡದೆ ವಿರಾಟನು ಪಶ್ಚಿಮ ಭಾಗವನ್ನು ಆಳುತ್ತಿದ್ದಾನೆ.
</details>

<details><summary>ಪದಾರ್ಥ (ಕ.ಗ.ಪ) </summary>

ವಳಿತ-ವಲಿತ, ರಾಜ್ಯ, ಪ್ರಾಂತ್ಯ, ಮುಳಿದು ಹೇಳಿಕೆಯಾದ-ಅಂದರೆ ಕೋಪದಿಂದ ಬಂದು ಎದುರಿಸಿ ಅಪಹಾಸ್ಯಕ್ಕೆ ಗುರಿಯಾದ, ಮಂಡಳಿಕ-ಮಾಂಡಲಿಕ, ಸಾಮಂತ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವಿರಾಟ-ಮೂಲಭಾರತದಲ್ಲಿ ಯುಧಿಷ್ಠಿರನು ಮತ್ಸ್ಯರಾಜ ವಿರಾಟದ ಬಗೆಗೆ ಹೇಳುತ್ತ "ವಿರಾಟನು ಬಲಶಾಲಿ, ಪಾಂಡವ ಪಕ್ಷಪಾತಿ, ಧರ್ಮಾತ್ಮ, ದಾತ, ವೃದ್ಧ" ಎಂದು ಹೇಳುತ್ತಾನೆ.  
ವಿರಾಟರಾಯ - ಮಹಾಭಾರತದ ಗಣನೀಯ ಪಾತ್ರೆಗಳಲ್ಲಿ ಒಬ್ಬ ವಿರಾಟರಾಯ. ಈತ ಮತ್ಸ್ಯದೇಶಾಧಿಪತಿಯಾದುದರಿಂದ ಮತ್ಸ್ಯಭೂಪತಿ. ಇವನು ಸೂತಕುಲದವನಾಗಿದ್ದ. ಇವನ ಹೆಂಡತಿ ಸುದೇಷ್ಣೆ. ಈ ದಂಪತಿಗಳಿಗೆ ಶಂಖ, ಉತ್ತರ ಮತ್ತು ಉತ್ತರೆ ಎಂಬ ಮೂವರು ಮಕ್ಕಳಿದ್ದರು. ಅಲ್ಲದೆ ಮೊದಲ ಪತ್ನಿ ಕೋಸಲ ರಾಜಕನ್ಯೆ ಸುರಥೆಯಲ್ಲಿ ಅವನಿಗೆ ಶ್ವೇತನೆಂಬ ಮಗನೂ ಇದ್ದ. ಅವಳು ಸತ್ತನಂತರ ಕೇಕಯ ರಾಜಕುಮಾರಿ ಸುದೇಷ್ಣೆಯನ್ನು ಮದುವೆಯಾಗಿದ್ದ. ಶತಾನೀಕ, ಹೇಮವರ್ಮ, ಸೂರ್ಯದತ್ತ ಎಂಬ ತಮ್ಮಂದಿರಿದ್ದರು. ವಿರಾಟನು ಮೊದಲಿನಿಂದಲೂ ಪಾಂಡವ ಪ್ರೇಮಿಯಾಗಿದ್ದ. ಈ ಸಂಗತಿ ತಿಳಿದೇ ಪಾಂಡವರು ತಮ್ಮ ಅಜ್ಞಾತವಾಸವನ್ನು ಗುಟ್ಟಾಗಿ ಇವನ ರಾಜ್ಯದಲ್ಲೇ ಕಳೆಯಲು ತೀರ್ಮಾನಿಸುತ್ತಾರೆ.  
ಮತ್ಸ್ಯೋ ವಿರಾಟೋ ಬಲವಾನ್ ಅಭಿರಕ್ತೋ„ಥ ಪಾಂಡವಾನ್   
ಧರ್ಮಶೀಲೋ ವಧಾನ್ಯಶ್ಚ ವೃದ್ಧಶ್ಚ ಸತತಂ ಪ್ರಿಯಃ  
(ಮತ್ಸ್ಯರಾಜನಾದ ವಿರಾಟನು ಮಹಾಬಲಶಾಲಿ. ನಮ್ಮ ಬಗೆಗೆ ಪ್ರೀತಿ ಉಳ್ಳವ. ಧರ್ಮಶೀಲ, ದಾಟ, ದೊಡ್ಡ ಮನುಯ, ನಮಗೆ ಪ್ರಿಯನಾದವನು)  
ಹೀಗೆ ಇವನ ಆಶ್ರಯಬೇಡಿ ಬಂದುದರಿಂದ ಮಹಾಭಾರತದಲ್ಲಿ ಈತನ ಕೀರ್ತಿಯೂ ಹೆಚ್ಚಿದೆ. ಗುಣಶಾಲಿಯಾದ ಈತನ ಒಂದೇ ದೌರ್ಬಲ್ಯ ಎಂದರೆ ಸುದೇಷ್ಣೆಯ ತಮ್ಮನಾದ ಸಿಂಹಬಲ ಎಂಬ ಹೆಸರಿನ ಕೀಚಕನನ್ನು ನಿಯಂತ್ರಿಸಲಾಗದೆ ಹೋದದ್ದು. ಕೀಚಕನು ವಿರಾಟ ಸಾಮ್ರಾಜ್ಯದ ಮಹಾಸೇನಾಪತಿಯಾಗಿದ್ದ. ಅಕ್ಕಪಕ್ಕದ ರಾಜ್ಯಗಳವರನ್ನೆಲ್ಲ ತಮ್ಮ ರಾಜ್ಯದ ತಂಟೆಗೆ ಬರದಂತೆ ದೂರದಲ್ಲೇ ಇರಿಸಿದ್ದ. ಅವನಿಗೆ ನೂರು ಜನ ತಮ್ಮಂದಿರೂ ಇದ್ದರು. ಅವರ ಸಹಾಯದಿಂದ ಬಲಿಷ್ಠನಾದ ಕೀಚಕ ಅಕ್ಕ ಭಾವಂದಿರನ್ನು ತನ್ನ ಹಿಡಿತದಲ್ಲಿ ಇರಿಸಿಕೊಂಡಿದ್ದ. ಇವನು ದುಷ್ಟನಾದರೂ ಆಡಳಿತದಲ್ಲಿ ಸಹಕರಿಸುತ್ತಿದ್ದಾನೆಂಬ ಕಾರಣಕ್ಕೆ ವಿರಾಟನು ಇವನನ್ನು ಒಪ್ಪಿಕೊಂಡಿದ್ದ. ಎರಡನೆಯ ದೌರ್ಬಲ್ಯ ಎಂದರೆ ಸ್ತ್ರೀಮೋಹ. ಸೈರಂಧ್ರಿ ಇವನ ಕಣ್ಣಿಗೆ ಬಿದ್ದರೆ ವಿರಾಟನ ಮನಸ್ಸು ಚಂಚಲವಾದೀತು ಎಂದು ಸುದೇಷ್ಣೆ ಹೆದರಿಕೊಂಡಿದ್ದಳೆಂಬ ಸಂಗತಿಯೂ ವರ್ಣಿತವಾಗಿದೆ.  
ವೇಷ ಮರೆಸಿಕೊಂಡು ತನ್ನ ಬಳಿಗೆ ಉದ್ಯೋಗಾರ್ಥಿಗಳಾಗಿ ಬಂದ ಪಾಂಡವರನ್ನು ಅವರು ಪಾಂಡವರೆಂದು ತಿಳಿಯದಿದ್ದರೂ ತುಂಬ ಗೌರವದಿಂದ ನಡೆಸಿಕೊಂಡಿರುವುದನ್ನು ನೋಡಿದರೆ ಇವನ ಪ್ರತಿಭಾಗ್ರಹಣ ಶಕ್ತಿಯ ಪರಿಚಯವಾಗುತ್ತದೆ. ಕೈಕೆಳಗಿನವರ ಬಗೆಗೆ ಅವರ ನಡವಳಿಕೆ ಉದಾತ್ತವಾದುದು.  
ಮಗ ಉತ್ತರನು ಕೌರವಸೇನೆಯ ಮೇಲೆ ದಂಡೆತ್ತಿ ಹೋಗಿದ್ದಾನೆಂಬ ಸುದ್ದಿ ತಿಳಿದಾಗ ಮಗನ ಸಾಹಸದ ಬಗೆಗೆ ತಂದೆಗೆ ಹೆಮ್ಮೆಯೆನಿಸಿತ್ತ. ಆದ್ದರಿಂದ ಮಗನ ಸಾಹಸದ ಗುಣಗಾನ ಮಾಡಲಾರಂಭಿಸಿದಾಗ ಅಲ್ಲೇ ಇದ್ದ ಕಂಕಭಟ್ಟನು ಸಾರಥಿಯ ಸಹಾಯವಿದ್ದರೆ ಎಲ್ಲವೂ ಸಾಧ್ಯ ಎನ್ನಲಾರಂಭಿಸಿದ. ತನ್ನ ಪುತ್ರನ ಹಿರಿಮೆಯನ್ನು ಕಂಕಭಟ್ಟ ಹೇಳುತ್ತಿಲ್ಲವಲ್ಲ ಎಂಬ ಕೋಪಕ್ಕೆ ವಿರಾಟನು ಸಿಟ್ಟಿನಿಂದ ಕಂಕನ ಹಣೆಯಿಂದ ರಕ್ತ ಸುರಿಯುವಂತೆ ಬಲವಾಗಿ ದಾಳವನ್ನು ಎಸೆದ. ರಕ್ತ ಸುರಿಯುವುದನ್ನು ಸೈರಂಧ್ರಿ ತಪ್ಪಿಸದಿದ್ದರೆ ವಿರಾಟನಿಗೆ ತೊಂದರೆಯಾಗುತ್ತಿತ್ತು. ಕೊನೆಯಲ್ಲಿ ಎಲ್ಲವೂ ಬಯಲಾದ ಮೇಲೆ ವಿರಾಟನು ತನ್ನ ಎಂದಿನ ಪಾಂಡವ ಪ್ರೀತಿಯನ್ನು ಬೆಳಗಿದ್ದಷ್ಟೇ ಅಲ್ಲದೆ ತನ್ನ ಮಗಳಾದ ಉತ್ತರೆಯನ್ನು ಅಭಿಮನ್ಯುವಿಗೆ ಮದುವೆ ಮಾಡಿಕೊಡುವುದರ ಮೂಲಕ ಎರಡು ವಂಶಗಳ ರಕ್ತ ಸಂಬಂಧವನ್ನೂ ಕುದುರಿಸಿ ಪಾಂಡವರಿಗೆ ಆಪ್ತನಾದನು. ಮುಂದೆ ಮಹಾಭಾರತ ಯುದ್ಧದಲ್ಲಿ ಅವನ ಕುಟುಂಬದವರೆಲ್ಲ ಪಾಂಡವರ ಪರವಾಗಿ ಹೋರಾಡಿದುದನ್ನು ಮರೆಯುವಂತಿಲ್ಲ.
</details>
