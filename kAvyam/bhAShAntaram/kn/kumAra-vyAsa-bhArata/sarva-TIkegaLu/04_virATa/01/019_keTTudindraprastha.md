+++
title = "019 ಕೆಟ್ಟುದಿನ್ದ್ರಪ್ರಸ್ಥ"

+++

<details><summary>ಗದ್ಯ (ಕ.ಗ.ಪ) </summary>

19. ಇಂದ್ರಪ್ರಸ್ಥದಲ್ಲಿ ಧರ್ಮರಾಯನೊಂದಿಗೆ ತಾನು ಇದ್ದುದನ್ನು ವಿವರಿಸುತ್ತಾ, "ಇಂದ್ರಪ್ರಸ್ಥ ಹಾಳಾಯಿತು. ಪಾಂಡವರು ನಾರಸೀರೆಯನ್ನು ಉಟ್ಟುಕೊಂಡರು. ಅವರಿಗೆ  ಭೀಕರವಾದ ಕಾಡು ವಾಸಸ್ಥಾನವಾಯಿತು. ಆ ರಾಜವಂಶದ ಮಹಾತ್ಮರು ನಮ್ಮನ್ನು ತೊರೆದರು. ನಮಗೆ ಹೊಟ್ಟೆಯ ಪಾಡನ್ನು ಕಳೆಯುವ ಆಶ್ರಯದಾತರೇ ಇಲ್ಲದಂತಾಯಿತು. ಕಂಗೆಟ್ಟು ಸುತ್ತಾಡುತ್ತ ನಾವು ಇಲ್ಲಿಗೆ ನಿಮ್ಮಲ್ಲಿಗೆ ಬಂದಿದ್ದೇವೆ ನನ್ನ ಹೆಸರು ಕಂಕಭಟ್ಟ" ಎಂದು ಹೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಇಂದ್ರಪ್ರಸ್ಥ-ಪಾಂಡವರ ರಾಜಧಾನಿ, ರಾಜಾನ್ವಯ-ರಾಜವಂಶ, ಜಠರಭರಣ-ಹೊಟ್ಟೆಯ ಪಾಡು, ಅಭಿಧಾನ-ಹೆಸರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕಂಕ- ಧರ್ಮರಾಯನು ವಿರಾಟನ ಸಭೆಯಲ್ಲಿ ಕೊಳ್ಳುತ್ತಾನೆ. ಕಂಕ ಎಂಬುದು ಯಮನ ಹೆಸರು. ವೇಷಧಾರಿ ಬ್ರಾಹ್ಮಣನಿಗೂ ಈ ಹೆಸರಿದೆ.   
ಕಾಳಿಯ ಕೃಪೆ-  ಕಾಳಿಯ ಕೃಪೆ, ತೃಣಬಿಂದು ಮಹರ್ಷಿಯ ಆಶೀರ್ವಾದಗಳಿಂದಾಗಿ ಪಾಂಡವರನ್ನು ಯಾರೂ ಗುರುತಿಸಲಾಗಲಿಲ್ಲ. "ನೀವು ಪಾಂಡವರೆಂದು ನಿಮ್ಮನದಾವ ಮಾನವರರಿಯದಿರಲಿ" ಎಂದು ಯಮನೂ ಹೇಳಿದ್ದನಲ್ಲ (ಅರಣ್ಯಪರ್ವ 23-51).  
ನೋಡಿ ವ್ಯಾಸಭಾರತ :  
'ಕಂಕಾನಾಮ ಬ್ರುವಾಣೋಹಂ ಮತಾಕ್ಷಸ್ಸಾಧು ದೇವಿತಾ"  
(ನನ್ನ ಹೆಸರು ಕಂಕ, ಪಗಡೆಯನ್ನು ಬಲ್ಲವನು, ಜೂಜಿನಲ್ಲಿ ನಿಪುಣ) ಇದರಿಂದ ವಿರಾಟನ ಬಳಿಗೆ ಬಂದರೂ ಅವನಿಗೆ ಜೂಜಿನ ಮೋಹ ಮಾತ್ರ ಹೋಗಿರಲಿಲ್ಲ ಎಂಬುದು ಸ್ಪಷ್ಟವಾಗುತ್ತದೆ.  
ಕಂಕನಲ್ಲದೆ ವೈಯಾಘ್ರಪಾದ ಎಂಬ ಹೆಸರೂ ಧರ್ಮರಾಯನಿಗಿದೆ. ರಾಜರು ತಮ್ಮ ಪುರೋಹಿತರ ಗೋತ್ರವನ್ನೇ ಇಟ್ಟುಕೊಳ್ಳುತ್ತಿದ್ದರು. ಪಾಂಡವರ ಗುರುಗಳಾದ ಧೌಮ್ಯರು ವ್ಯಾಘ್ರಪಾದ ಎಂಬುವರ ಮಗ. ಶ್ರೌತಸೂತ್ರದಲ್ಲಿ ರಾಜರಿಗೆ ತಮ್ಮ ಪುರೋಹಿತರ ಗೋತ್ರವೇ ಇರುತ್ತದೆಂದು ಹೇಳಲಾಗಿದೆ.  
ಕಂಕನು ಯಮನನ್ನು ಪ್ರಾರ್ಥಿಸಿ ಬ್ರಾಹ್ಮಣ ಯುವಕನಾಗಿ ತ್ರಿದಂಡಧಾರಿಯಾಗಿ, ಕಮಂಡಲಧಾರಿಯಾಗಿ, ತಲೆಗೆ ಪೇಟಸುತ್ತಿ, ಕಾಷಾಯ ವಸ್ತ್ರಧಾರಿಯಾಗಿ ಜುಟ್ಟು ಬಿಟ್ಟು ದರ್ಭೆ ಪವಿತ್ರಗಳನ್ನು ಹಿಡಿದು ಸನ್ಯಾಸಿ ವೇಷದಲ್ಲಿ ಬಂದನೆಂದು ವ್ಯಾಸರು ಹೇಳುತ್ತಾರೆ.
</details>
