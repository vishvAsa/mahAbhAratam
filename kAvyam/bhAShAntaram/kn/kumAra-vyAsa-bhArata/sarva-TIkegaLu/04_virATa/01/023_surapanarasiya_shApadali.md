+++
title = "023 ಸುರಪನರಸಿಯ ಶಾಪದಲಿ"

+++

<details><summary>ಗದ್ಯ (ಕ.ಗ.ಪ) </summary>

23. ಉರ್ವಶಿಯ ಶಾಪದಿಂದಾಗಿ ಅರ್ಧ ಹೆಣ್ಣಾಗಿದ್ದ ಅರ್ಜುನನು ಮತ್ಸ್ಯ ರಾಜನ ಬಳಿಗೆ ಬಂದು ತನ್ನ ನಾಟ್ಯ ವಿದ್ಯಾ ಪರಿಣತಿಯನ್ನು ಹೇಳಿಕೊಂಡು ವಿರಾಟನ ಮಗಳಾದ ಉತ್ತರೆಗೆ ನಾಟ್ಯಗುರುವಾಗಿ ನೇಮಿತನಾದ. ನಕುಲ ಸಹದೇವರು ಬಂದು ಕ್ರಮವಾಗಿ ಕುದುರೆ ಪಶುಸಮೂಹಗಳ ಮೇಲ್ವಿಚಾರಕರಾಗಿ ನೇಮಕಗೊಂಡರು. ಪಾಂಡವರ ರಾಣಿ ದ್ರೌಪದಿಯು ವಿರಾಟ ನಗರಿಗೆ ಬಂದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಸುರಪನರಸಿ-ಇಂದ್ರನ ಅರಸಿ,ಉರ್ವಶಿ, ಸಿತತುರಗ-ಶ್ವೇತವಾಹನ ಅಂದರೆ ಅರ್ಜುನನ ಹೆಸರು, ಅವನ ರಥಕ್ಕೆ ಬಿಳಿಯ ಕುದುರೆಗಳಿದ್ದುವು. ಯಮಳರು-ಜೋಡಿ ಪುತ್ರರು ನಕುಲ ಸಹದೇವರು, ತುರಗ-ಕುದುರೆ, ಗೋವ್ರಜ-ಪಶು ಸಮೂಹ, ಭರಣರು-ಕಾಪಾಡುವವರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ತಂತಿಪಾಲ - ವಿರಾಟನಗರದಲ್ಲಿ ಅಜ್ಞಾತವಾಸದ ಅವದಿಯಲ್ಲಿ ಸಹದೇವನಿಗಿದ್ದ ಹೆಸರು ತಂತಿಪಾಲ. ತಂತಿ ಎಂದರೆ ವಾಕ್ ಎಂಬ ಅರ್ಥವೂ ಇದೆ. ಗೊಲ್ಲರಂತೆ ವೇಷಧರಿಸಿ ಗೊಲ್ಲರ ಭಾಷೆಯಲ್ಲೇ ಮಾತಾಡುತ್ತ ಬಂದ ಇವನಿಗೆ ಅರಿಷ್ಟನೇಮಿ (ಅಡ್ಡಿಯಿಲ್ಲದ ಚಕ್ರವುಳ್ಳವನು) ಜಯದ್ಭಲ ಎಂಬ ಹೆಸರುಗಳೂ ಇವೆ. ತಂತಿಪಾಲ ಎಂದರೆ ಹಸು-ಎತ್ತುಗಳನ್ನು ಕಟ್ಟುವ ತಂದಿ ಎಂಬರ್ಥದ ಜೊತೆಗೆ ಕೊಟ್ಟ ಮಾತನ್ನು ಉಳಿಸಿಕೊಳ್ಳುವವನು, ಆಜ್ಞಾಪಾಲಕ ಎಂಬರ್ಥಗಳೂ ಇವೆ. ಗೋವುಗಳ ಸ್ವಭಾವ, ನಡವಳಿಕೆಗಳೆಲ್ಲ ಅವನಿಗೆ ಚೆನ್ನಾಗಿ ತಿಳಿದಿದ್ದುವು. ವಿರಾಟನ ಬಳಿಗೆ ಬಂದು ಪರಿಚಯ ಮಾಡಿಕೊಳ್ಳುತ್ತೇನೆಂದು ಧರ್ಮರಾಯನಿಗೆ ಮೊದಲೇ ಹೇಳುತ್ತಾನೆ.  
ತಂತಿಪಾಲ ಇತಿ ಖ್ಯಾತೋ ನಾಮ್ನಾಹಂ ವಿದಿತಸ್ತ್ವಥ  
ನಿಪುಣಂ ಚ ಕರಿಷ್ಯಾಮಿ ವ್ಯೇತು ತೇ ಮನ ಸೋ ಜ್ವರಃ  
''ನನ್ನ ಹೆಸರು ತಂತಿಪಾಲ ಎಂದು ವಿರಾಟನಿಗೆ ಹೇಳುತ್ತೇನೆ.. ತುಂಬ ಎಚ್ಚರಿಕೆಯಿಂದ ವ್ಯವಹರಿಸುತ್ತೇನೆನೀನು ಹೆದರಬೇಕಾಗಿಲ್ಲ'' ಆತ ವಿರಾಟನ ಬಳಿಗೆ ಬಂದಾಗ ''ರಾಜ! ನಿನ್ನ ಬಳಿ ಆಶ್ರಯ ಬೇಡಿ ಬಂದಿದ್ದೇನೆ. ರಾಜಸಿಂಹರಾದ ಪಾಂಡವರು ಎಲ್ಲಿಗೆ ಹೋದರೋ ತಿಳಿಯದು. ಉದ್ಯೋಗವಿಲ್ಲದೆ ಬದುಕುವುದು ಕಷ್ಟ. ನಿನ್ನನ್ನು ಬಿಟ್ಟರೆ ಬೇರೆ ರಾಜರನ್ನು ನಾನು ಇಷ್ಟಪಡುವುದಿಲ್ಲ. ಧರ್ಮರಾಜನ ಬಳಿ ಒಂದು ನೂರ ಎಂಟು ಸಾವಿರ ಹಸುಗಳಿದ್ದುವು. ನಾನೇ ಆ ಗೋವುಗಳ ಪಾಲಕನಾಗಿದ್ದೆ. ತಂತಿಪಾಲ ಎಂದು ನನ್ನ ಹೆಸರು. ನಾನು ವೈಶ್ಯ. ಗೋವುಗಳ ಪರೀಕ್ಷೆಯಲ್ಲಿ ಅಗ್ರಗಣ್ಯ. ಅವಕ್ಕೆ ಏನು ರೋಗ ಬಂದರೂ ಗುಣಪಡಿಸಬಲ್ಲೆ….''  
ಚಕ್ರವರ್ತಿಯ ಗಾಂಭೀರ್ಯ ಮುಖ ತೇಜಸ್ಸುಳ್ಳ ತಂತಿಪಾಲ ಸಾಮಾನ್ಯ ಅಧಿಕಾರಿ, ವೈಶ್ಯ ಎಂದು ರಾಜನಿಗೆ ನಂಬಿಕೆ ಬರಲಿಲ್ಲ.  
ಸಹದೇವನ ಮೇಲೆ ವಿಶ್ವಾಸವಿರಿಸಿದ ವಿರಾಟನು  
ಪಶೂನ್ ಸ ಪಾಲಾನ್ ಭವತೇ ದದಾಮ್ಯಹಂ  
ತ್ವದಾಶ್ರಯಾ ಮೇ ವಶವೋ ಭವಂತ್ವಿಹ  
(ನನ್ನಲ್ಲಿರುವ ಒಂದೇ ಬಣ್ಣದ, ವಿವಿಧ ಬಣ್ಣಗಳ ಹಸುಗಳನ್ನು ಸಕಲ ಗೋಪಾಲರೊಂದಿಗೆ ನಿನಗೆ ಒಪ್ಪಿಸಿದ್ದೇನೆ. ಇನ್ನೂ ಮುಂದೆ ನೀನೇ ಅವುಗಳ ಒಡೆಯ)  
ಎಂದು ಹೇಳಿ ತಂತಪಾಲನನ್ನು ನೇಮಿಸಿಕೊಂಡ. ಅವನು ಕೋರಿದಷ್ಟು ಹಣವನ್ನು ಕೊಡಲು ಒಪ್ಪಿಕೊಂಡ. ತಂತಿಪಾಲನು ತನ್ನನ್ನು ಯಾರೂ ಗುರುತಿಸದಿರುವುದನ್ನು ಕಂಡು ಸಂತೋಷಪಟ್ಟು ಕ್ರಿಯಾತತ್ಪರನಾಗಿದ್ದ.  
ತನ್ನ ಬಿಡುವಿಲ್ಲದ ಕೆಲಸದ  ನಡುವೆಯೂ ತಂತಿಪಾಲನು ಇತರ ಸೋದರರೊಡನೆ ಆಗಾಗ ಕಲೆಯುತ್ತಿದ್ದ. ದ್ರೌಪದಿಯು ಕೌರವನಿಗೆ ಪತ್ತೆಯಾಗದಂತೆ ಎಲ್ಲರೂ ಎಚ್ಚರಿಕೆ   
ವಹಿಸುತ್ತಿದ್ದರು.  
ಮುಂದೆ ಸುಶರ್ಮನು ಗೋಗ್ರಹಣ ಮಾಡಿದಾಗ ವಿರಾಟನು ಯುದ್ಧಕ್ಕೆ ಹೋದಾಗ ಅಣ್ಣನ ಅಪ್ಪಣೆಯಂತೆ ತಂತಿಪಾಲನೂ ಯುದ್ಧದಲ್ಲಿ ಭಾಗವಹಿಸಿ ವಿರಾಟನು ಗೆಲ್ಲಲು ನೆರವಾದನು.  
ವೈಶ್ಯ ಎಂದರೆ ಬೇರೆ ವೇಷ ಧರಿಸಿದವನು ಎಂಬರ್ಥವನ್ನೂ ವ್ಯಾಖ್ಯಾನಕಾರರು ಕೊಟ್ಟಿದ್ದಾರೆ. ಮಹಾಭಾರತ ಯುದ್ಧದ ಹದಿನೆಂಟು ದಿನಗಳಲ್ಲೂ ಪಾಂಡವರ ಪರವಾಗಿ ಕೌರವ ಸೇನೆಯೆದುರು ಉಗ್ರವಾಗಿ ಕಾದಾಡಿದ ವ್ಯಕ್ತಿ ತಂತಿಪಾಲ.  
ಅರ್ಜುನನು ವಿರಾಟನ ಬಳಿಗೆ ಬಂದು  
ಗಾಯಾಮಿ ನೃತ್ಯಾಮಿ ಅಥ ವಾದಯಾಮಿ  
ಭದ್ರೋಸ್ಮಿ ನೃತ್ಯೇ ಕುಶಲೋ„ಸ್ಮಿ ಗೀತೇ  
ತ್ವ ಮುತ್ತರಾಯೇತಿ ಪ್ರದಿಶಸ್ವಮಾಂ ಸ್ವಯಂ  
ಭವಾಮಿ ದೇವ್ಯಾ ನರದೇವ ನರ್ತಕಃ  
ಎನ್ನುತ್ತಾನೆ. (ವ್ಯಾಸಭಾರತ ಸಾರೋದ್ಧಾರ)  
ನಕುಲ ಸಹದೇವ-ಮೂಲಭಾರತದಲ್ಲಿ ನಕುಲನು ಗ್ರಂಥಿಕ ಎಂಬ ಹೆಸರು ಪಡೆದು ವಿರಾಟನ ಬಳಿ ಸೇರಿಕೊಳ್ಳುತ್ತಾನೆ. ಗ್ರಂಥಿಕ ಎಂದರೆ ಆಯುರ್ವೇದವನ್ನು ಬಲ್ಲವನು, ಯಜ್ಞದಲ್ಲಿ ಅಧ್ವರ್ಯುವಿನ ಕಾರ್ಯದಲ್ಲಿ ಸಹಾಯಕನಾದವನು, ಅಶ್ವವಿದ್ಯಾ ನಿಪುಣ ಎಂಬರ್ಥಗಳಿವೆ. ದಾಮಗ್ರಂಥಿ ಎಂದೂ ಮೂಲದಲ್ಲಿ ಕರೆಯಲಾಗಿದೆ. ನಕುಲನಿಗೆ ಸಾಲಿಹೋತ್ರ ಎಂಬ ಋಷಿ ಅಶ್ವಹೃದಯ ಎಂಬ ವಿದ್ಯೆಯನ್ನು ಕಲಿಸಿದ್ದನಂತೆ.  
ಸಹದೇವನು ತಂತಿಪಾಲ, ಅರಿಷ್ಟನೇಮಿ ಎಂಬ ಹೆಸರುಗಳಿಂದಲೂ ಮೂಲಭಾರತದಲ್ಲಿ ಪರಿಚಿತನಾಗಿದ್ದಾನೆ. ಗೋ ಎಂದರೆ ಇಂದ್ರಿಯ. ತಾನು ಐದನೆಯವನು ಎಂಬರ್ಥ ಇಲ್ಲಿದೆ ಎನ್ನುತ್ತಾರೆ. ತಂತಿಪಾಲ ಎಂದರೆ ನಿನ್ನ ಮಾತಿಗೆ ತಪ್ಪುವುದಿಲ್ಲ ಎಂಬ ಭಾವ ಪ್ರಕಟಿಸುವವನು ಎಂದೂ ಹೇಳಲಾಗಿದೆ. ತಂತಿಪಾಲ ಎಂದರೆ ಗೋವುಗಳ ಕೊರಳಿಗೆ ಪಟ್ಟಿ ಹಾಕುವವ.  
ಬೃಹನ್ನಳೆ - ನಳನಂತೆ ಪ್ರಚ್ಛನ್ನ ವೇಷಿಯಾದವನು ಎಂದು ಅರ್ಥಮಾಡಲಾಗಿದೆ. 'ಬೃಹನ್ನರಾ' ಎಂದೂ ಕರೆಯುತ್ತಾರೆ. ಅಂದರೆ ಮಹಾಪುರುಷ ಇವನು ನರ ನಾರಾಯಣರ ಪೈಕಿ ನರ. 'ದೊಡ್ಡನರ'. ತಾನು ದ್ರೌಪದಿಗೆ ಪರಿಚಾರಕನಾಗಿದ್ದುದಾಗಿ ಹೇಳಿಕೊಳ್ಳುತ್ತಾನೆ.  
ಈ ಐವರಿಗೆ ಜಯ, ಜಯೇಶ, ವಿಜಯ, ಜಯತ್ಸೇನ ಜಯದ್ಬಲ ಎಂಬ ಹೆಸರುಗಳೂ ಇದ್ದುವು.  
ಪಂಪ ಭಾರತದಲ್ಲಿ ಅರ್ಜುನನು ಬೃಹಂದಳೆಯ ವೇಷದಲ್ಲಿ ಬಂದುದನ್ನು ಹಿಂದೆ ವಿಷ್ಣುವು ಭೂಮಿಯನ್ನು ತರಲು ಹಂದಿಯಾದುದಕ್ಕೆ ಹೋಲಿಸಲಾಗಿದೆ.
</details>
