+++
title = "075 ಕೊಳುಗೊಡೆಗೆ ತಪ್ಪೇನು"

+++

<details><summary>ಗದ್ಯ (ಕ.ಗ.ಪ) </summary>

75. "ಧರ್ಮರಾಯ ! ಈ ವಿವಾಹ ಸಂಬಂಧದಲ್ಲಿ ಏನೂ ತೊಡಕಿಲ್ಲ. ವಿರಾಟರಾಜನು ವಸುಕುಲದವನು. ನೀವು ಚಂದ್ರವಂಶದವರು. ಆಭಿಜಾತ್ಯದಲ್ಲಿ (ಕುಲೀನತೆಯಲ್ಲಿ) ಏನೂ ದೋಷವಿಲ್ಲ. ದೈವ, ಶಕುನಗಳು ಒಳ್ಳೆಯದನ್ನು ಹೇಳಿದರೆ ಸಂತೋಷದಿಂದ ಮಂಗಳ ಮುಹೂರ್ತವನ್ನು ನಿಶ್ಚಯಿಸಿ" ಎಂದು ಕೃಷ್ಣನು ಹೇಳಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಆಭಿಜಾತ್ಯ-ಅಭಿಜಾತತೆ, ಕುಲೀನತೆ, ಉತ್ತಮಕುಲದಲ್ಲಿ ಹುಟ್ಟುವಿಕೆ.  ಶಕುನಾವಳಿ-ಶಕುನಗಳು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವಸುವಿನ ಕುಲ : ವಿರಾಟನ ಮೂಲವಂಶಜ ಉಪರಿಚರವಸು ಎಂಬಾತ. ಈತ ದೇವೇಂದ್ರನಿಂದ ಸನ್ಮಾನಿತನಾಗಿ ವಿಮಾನದ ಉಡುಗೊರೆ ಪಡೆದು ಅಂತರಿಕ್ಷ ಮಾರ್ಗದಲ್ಲಿ ಸಂಚರಿಸುತ್ತಿದ್ದವನು. ಅದಕ್ಕೇ ಈ ಹೆಸರು. ಇವನ ಹೆಂಡತಿ ಗಿರಿಕೆ. ಒಮ್ಮೆ ಇವನು ಪತ್ನಿಗೆ ಜಿಂಕೆಯ ಮಾಂಸ ತರಲು ಬೇಟೆಗೆ ಹೋಗಿದ್ದ. ಅಲ್ಲಿ ಪತ್ನಿಯ ಸ್ಮರಣೆಯಿಂದ ರೇತಃ ಪತನವಾಗಿ ಅದನ್ನು ಒಂದು ಎಲೆಯ ದೊನ್ನೆಯಲ್ಲಿಟ್ಟು ಪತ್ನಿಯೆಡೆಗೆ ತೆಗೆದುಕೊಂಡು ಹೋಗಿ ಕೊಡುವಂತೆ ಒಂದು ಡೇಗೆಯನ್ನು ಕೇಳಿಕೊಂಡ. ಅದು ಹಾರುವಾಗ ಆ ದೊನ್ನೆ ನೀರಿನೊಳಗೆ ಬಿತ್ತು. ಅದನ್ನು ಒಂದು ಮೀನು ಸ್ವೀಕರಿಸಿ ಗರ್ಭವತಿಯಾಯಿತು. ಆಕೆಯ ಗರ್ಭದಲ್ಲಿ ಹುಟ್ಟಿದ ಮಕ್ಕಳೇ ಮತ್ಸ್ಯಗಂಧಿ (ಸತ್ಯವತಿ) ಮತ್ತು ಮತ್ಸ್ಯ. ಈ ಮಕ್ಕಳನ್ನು ದಾಶರಾಜನು ಸಾಕಿದ. ಗಂಡು ಮಗನನ್ನು ಮತ್ಸ್ಯದೇಶದ ರಾಜನಿಗೆ ಕೊಟ್ಟ. ಹೀಗೆ ಮತ್ಸ್ಯ ವಿರಾಟನು ವಸುವಂಶದವನಾಗುತ್ತಾನೆ.  
(ಎಂ.ವಿ. ಸೀತಾರಾಮಯ್ಯನವರು ಈ ವಸುವನ್ನು ಜಮದಗ್ನಿಯ ಐವರು ಮಕ್ಕಳಲ್ಲಿ ಮೂರನೆಯವನು ಎಂದು ಗುರುತಿಸಿದ್ದಾರೆ. ಆದರೆ ವಿರಾಟನು ಈ ಕುಲದವನು ಎಂಬುದಕ್ಕೆ ಆಧಾರ ಸಾಲದು)  
ಶಕುನಾವಳಿ -ಎಲ್ಲ ನಿಶ್ಚಯಮಾಡುವುದಕ್ಕೆ ಮುಂಚೆ ಶಕುನವನ್ನು ನೋಡುವ ಪದ್ಧತಿಯಿದೆ.
</details>
