+++
title = "026 ವರುಷವಿವಳಲಿ ನಾಟ್ಯವಿದ್ಯೆಯ"

+++

<details><summary>ಗದ್ಯ (ಕ.ಗ.ಪ) </summary>

26. "ಅಣ್ಣ ನಾನು ಒಂದು ವರ್ಷ ಈ ಕುಮಾರಿಗೆ ನಾಟ್ಯಶಾಸ್ತ್ರವನ್ನು ಕಲಿಸಿದ್ದೇನೆ. ಅವಳು ನನ್ನನ್ನು ತಂದೆಗೆ ಸಮಾನವೆಂದೇ ಭಾವಿಸಿ ನಾವಿಬ್ಬರೇ ಇದ್ದಾಗ ಗೌರವದಿಂದ ನಡೆದುಕೊಂಡಿದ್ದಾಳೆ. ನೀನೆ ಹೇಳು. ಗುರು ಎಂಬ ಪಟ್ಟದಿಂದ ಮೆರೆಯುವ ಗರ್ವ ಎಲ್ಲಿ ? ಈಗ ಇವಳನ್ನು ನನ್ನ ಹೆಂಡತಿಯಂತೆ ನಡೆಸಿಕೊಳ್ಳುವುದು ಸರಿಯೇನು ? ಒಂದು ವೇಳೆ ಇವಳ ಮದುವೆ ಮಾಡುವುದಾದರೆ ನನ್ನ ಮಗನಾದ ಅಭಿಮನ್ಯುವಿಗೆ ಕೊಡಲಿ." ಎಂದು ಅರ್ಜುನ ಹೇಳಿದ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲಭಾರತದಲ್ಲಿ ಉತ್ತರೆಯನ್ನು ಸೊಸೆಯಾಗಿ ಸ್ವೀಕರಿಸುತ್ತೇನೆ ಎಂದೇ ಅರ್ಜುನ ಹೇಳುತ್ತಾನೆ.  
ಅಭಿಶಾಪಾದಹಂ ಭೀತೋ ಮಿಥ್ಯಾವಾದಾತ್ ಪರಂತಪ  
ಸ್ನುಷಾರ್ಥಂ ಉತ್ತರಾಂ ರಾಜನ್ ಪ್ರತಿಗೃಹ್ಣಾಮಿ ತೇ ಸುತಾಂ.  
ಕುಮಾರವ್ಯಾಸನು ಈ ಮದುವೆಯ ಪ್ರಸ್ತಾವವನ್ನು ಉತ್ತರನಿಂದ ಯಾಕೆ ಮಾಡಿಸಿದನೋ ತಿಳಿಯುವುದಿಲ್ಲ. ಮೂಲದಲ್ಲಿ ವಿರಾಟನೇ ಈ ಪ್ರಸ್ತಾವ ಮಾಡುತ್ತಿದ್ದಾನೆ. ಆದರಿಂದ ಅರ್ಜುನನು ಉತ್ತರೆಯ ತಂದೆಗೆ ಈ ಮಾತು ಹೇಳುತ್ತಾನೆ.  
ಅಜ್ಞಾತವಾಸ ಕಾಲದಲ್ಲಿ ಅರ್ಜುನ ಅರಮನೆಯಲ್ಲೇ ಇದ್ದನಷ್ಟೆ. ಆಗ ಉತ್ತರೆಯೊಂದಿಗೆ ಸ್ನೇಹ ಬೆಳೆಸಿದ್ದನೆಂಬ ಅಪವಾದ ಬಂದೀತು. ಆ ಲೋಕ ನಿಂದೆಯನ್ನು ತಪ್ಪಿಸಲು ಅರ್ಜುನ ಹೀಗೆ ಹೇಳಿದ್ದಾನೆ.
</details>
