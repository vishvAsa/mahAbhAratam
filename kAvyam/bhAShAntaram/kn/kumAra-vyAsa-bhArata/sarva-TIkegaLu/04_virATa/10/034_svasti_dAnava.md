+++
title = "034 ಸ್ವಸ್ತಿ ದಾನವ"

+++

<details><summary>ಗದ್ಯ (ಕ.ಗ.ಪ) </summary>

34. "ಮಂಗಳ ! ದಾನವ ರಾಜರುಗಳೆಂಬ ಆನೆಗಳ ನೆತ್ತಿಗಳ ಮೇಲೆ ಅಂಕುಶವನ್ನಿಟ್ಟು ಆಡುವುದರಲ್ಲಿ ನಿರತನಾಗಿರುವ ಎಲೈ ಯದುಕುಲ ಸಿಂಹವೇ ! ಜನ್ಮ ಜನ್ಮಗಳಲ್ಲಿ ನಾವು ಮಾಡಿರುವ ಪಾಪದ ಭಯವನ್ನು ಹೋಗಲಾಡಿಸುವ ಮಹಾಪುರುಷನೇ ! ಕೈಯಲ್ಲಿ ವಿರಾಜಿಸುವ ಸುದರ್ಶನ ಚಕ್ರದ ಮಹಾಕಾಂತಿಯ ಒಂದು ಲೇಶ ಮಾತ್ರದಿಂದ ಸೂರ್ಯಪ್ರಭೆಯನ್ನು ಮಂಕಾಗಿಸುವ ಶ್ರೀಕೃಷ್ಣನೇ ! ನಮಗೆ ಪ್ರಭುವೂ ದೇವನೂ ಆದ ಮಹಾದೇವನೇ ! ಕುಂತಿಯ ಮಕ್ಕಳಾದ ಪಾಂಡವರ ಬಿನ್ನಹವನು ದಯವಿಟ್ಟು ಆಲಿಸು".
</details>

<details><summary>ಪದಾರ್ಥ (ಕ.ಗ.ಪ) </summary>

ಸ್ವಸ್ತಿ-ಮಂಗಳ, ದಾನವ ರಾಯ ಕುಂಜರ-ದಾನವ ರಾಜ ಎಂಬ ಆನೆ, ಮಸ್ತಕ-ನೆತ್ತಿ, ಅಂಕುಶ-ಆನೆಯನ್ನು ತಹಬಂದಿಗೆ ತರಲು ಬಳಸುವ ಚೂಪಾದ ಕೋಲು, ಖೇಲನಾ-ಕ್ರೀಡಿಸು, ಆಡು, ಪರಿಯಸ್ತ-ಆವರಿಸು, ಚಲ್ಲಾಪಿಲ್ಲಿ ಮಾಡು, ಸಂಹೃತ-ನಾಶಗೊಳಿಸಿದ, ಜನ್ಮ ದುರಿತ-ಜನ್ಮದ ಪಾತಕ, ಹಸ್ತ ಕಲಿತ-ಕೈಯಲ್ಲಿ ಇರುವ (ಬಿಡಲ್ಪಟ್ಟ, ಎಸೆದ ಎಂಬರ್ಥಗಳೂ ಇವೆ) ಸುದರ್ಶನ ಊಧ್ರ್ವಗಭಸ್ತಿ- ಸುದರ್ಶನ ಚಕ್ರದ ಮಹತ್ತಾದ ಕಾಂತಿ, ಲವ-ಅದರ ಒಂದೇ ಒಂದು ಅಂಶ ಮಾತ್ರದಿಂದ ಶಮಿತ ಅರ್ಕ-ಸೂರ್ಯನ ತೇಜಸ್ಸನ್ನು ಮಂಕುಗೊಳಿಸುವವ. ಪರಿವೃಢ=ಪ್ರಭು, ಒಡೆಯ, ದಟ್ಟ, ವಿಸ್ತರಣ-ಸ್ನೇಹಿತ, ಪೀಠ, ಉನ್ನತ ನೆಲೆಯವನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಈ ಪತ್ರ ಕುಮಾರವ್ಯಾಸನ ಕಾಲದ ವ್ಯಾವಹಾರಿಕ ಪತ್ರದ ಮಾದರಿಯಲ್ಲಿದ್ದು ಸಹಜವಾಗಿ ಸಂಸ್ಕೃತ ಭೂಯಿಷ್ಠವಾಗಿದೆ. ಮಣಿ ಪ್ರವಾಳ ಶೈಲಿಯಲ್ಲಿದೆ. ನಿಜವಾಗಿ ದ್ವಾರಕಿಯ ಅಧಿಕಾರ ನಡೆಸುತ್ತಿದ್ದವನು ಉಗ್ರಸೇನ, ವಸುದೇವ ಬಲರಾಮರುಗಳನ್ನು ಕೈಬಿಟ್ಟು ಶ್ರೀಕೃಷ್ಣ ಸ್ತುತಿಗೇ ಮೀಸಲಾಗಿರುವ ಸಂದೇಶ ಪತ್ರ ಇದು. ಒಂದು ಬಗೆಯ ಬಿನ್ನವತ್ತಳೆಯ ಶೈಲಿಯಲ್ಲಿದೆ. :  
ಈ ಅರ್ಥವನ್ನು ನಿರ್ಣಯಿಸಲು ಹಲವಾರು ಕೋಶಗಳ ಮತ್ತು ವಿದ್ವಾಂಸರ ನೆರ ವುಪಡೆಯಬೇಕಾಯಿತು. ಇನ್ನೂ ಹಲವಾರು ಅರ್ಥಗಳು ವಿದ್ವಾಂಸರಿಗೆ ಸ್ಫುರಿಸಿದರೂ ಆಶ್ಚರ್ಯವಿಲ್ಲ. ಖೇಲನಾ ಪರಿಯಸ್ತ ಎನ್ನುವುದಕ್ಕೆ ಅಂಕುಶವಾಡಿಸಿ ಚೆಲ್ಲಾಪಿಲ್ಲಿ ಮಾಡುವ ವೀರನೇ ಎಂಬರ್ಥವೂ ಇರಬಹುದು. ಭಾಷೆ ತುಂಬ ಪೆಡಸಾಗಿದ್ದು ಸಂಸ್ಕೃತಾರಣ್ಯ ಸಂಚಾರಿಸಿದ ವಿದ್ವನ್ಮತ್ತೇಭ ದಂತಿರುವ ಒಬ್ಬ ಆಸ್ಥಾನ ವಿದ್ವಾಂಸನ ಶೈಲಿಯನ್ನು ಕುಮಾರವ್ಯಾಸನು ಅನುಸರಿಸಿರುವಂತಿದೆ. ಇಂಥ ಒಕ್ಕಣೆಗಳನ್ನು ಚೂರ್ಣಿಕೆಗಳೆಂದೂ ಕರೆಯುತ್ತಾರೆ.  
ಮೂಲಭಾರತದಲ್ಲಿ ಈ ಬಗೆಯ ಪತ್ರವಿಲ್ಲ. ಎಲ್ಲರಂತೆ ಕೃಷ್ಣನಿಗೂ ಮದುವೆಗೆ ಆಹ್ವಾನವಿದೆ ಅಷ್ಟೆ.  
ತತೋಮಿತ್ರೇಷು ಸರ್ವೇಷು ವಾಸುದೇವಂಚ ಭಾರತ,  
ಪ್ರೇಷಯಾಮಾಸ ಕೌಂತೇಯ ವಿರಾಟಶ್ಚ ಮಹೀಪತಿ  
"ಕೃಷ್ಣನಿಗೂ ಅವನ ಸ್ನೇಹಿತರಿಗೂ ಧರ್ಮರಾಯನು ಪತ್ರ ಕಳಿಸಿದ"
</details>
