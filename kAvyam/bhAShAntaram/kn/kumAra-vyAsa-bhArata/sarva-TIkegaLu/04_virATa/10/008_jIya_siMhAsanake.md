+++
title = "008 ಜೀಯ ಸಿಂಹಾಸನಕೆ"

+++

<details><summary>ಗದ್ಯ (ಕ.ಗ.ಪ) </summary>

8. "ಪ್ರಭು ! ಯಾರೋ ಒಬ್ಬನು ಸಿಂಹಾಸನ ಏರಿ ಕುಳಿತಿದ್ದಾನೆ. ಅವನು ದೇವೇಂದ್ರನಿರಬಹುದೆ ? ಅಥವಾ ಶಿವನಿರಬಹುದೆ ? ಅಥವಾ ನಾರಾಯಣ ಇರಬಹುದೆ ? ಅವನು ಮನುಷ್ಯನಂತೂ ಅಲ್ಲ. ದೇವರು (ನೀವು) ಬಂದು ನೋಡಬೇಕು. ನಮಗೆ ಅವನನ್ನು ಓಡಿಸಿ ಸಿಂಹಾಸನವನ್ನು ಕಾಪಾಡಿಕೊಳ್ಳುವುದು ಸಾಧ್ಯವಾಗಲಿಲ್ಲ ಎಂದು ಹೇಳಿದರು. ಹೀಗೆ ಧೈರ್ಯದಿಂದ ಸಿಂಹಾಸನವನ್ನೇರಿ ಕುಳಿತ ದೇವಪುರುಷನು ಯಾರು ಎಂಬ ಪ್ರಶ್ನೆಯನ್ನು ಬಗೆಹರಿಸಲು ವಿರಾಟನಿಗೆ ಆಗಲಿಲ್ಲ. ಆ ದೇವನು ಯಾರಿರಬಹುದು ಎಂದು ಚಿಂತಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ದಿವಿಜರ ರಾಯ-ದೇವೇಂದ್ರ, ದೇವರು (ಅಧಿಕಾರಿಗಳು ಮಹಾರಾಜನನ್ನು ಸಂಬೋಧಿಸುವ ರೀತಿ ಇದು) (ವಿರಾಟ) = ನೀವು, ಕಾಯಿ-ಕಾಪಾಡು, ಅಸದಳ-ಅಸಾಧ್ಯ , ನಿರ್ದಾಯ-ಖಚಿತವಾಗಿ, ನಿರ್ಜರರಾಯ-ಆ ದೇವತೆಗಳ ಒಡೆಯ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲಭಾರತದಲ್ಲಿ ಈ ರೀತಿ ಇಲ್ಲ. ಕಂಚುಕಿ ಬಂದು ವಿರಾಟನಿಗೆ ಹೇಳುವ ಸುದ್ದಿ ಇಲ್ಲ. ವಿರಾಟನೇ ಎಂದಿನಂತೆ ರಾಜಸಭೆಗೆಂದು ಬಂದು ನೋಡಿದ ದೃಶ್ಯ ಅಲ್ಲಿದೆ. ಅಷ್ಟೇ ಅಲ್ಲ. ಅವರನ್ನೆಲ್ಲ ಗುರುತಿಸಿಯೂ ಇದ್ದಾನೆ. ಕಂಕಭಟ್ಟನ ಮೇಲೆ ರೇಗುತ್ತಾ "ನಿನ್ನನ್ನು ನಾನು ಸಭಾಸ್ತಾರನನ್ನಾಗಿ ನೇಮಿಸಿದ್ದೆ ಅಲ್ಲವೆ ? ಚೆನ್ನಾಗಿ ಅಲಂಕರಿಸಿಕೊಂಡು ಸಿಂಹಾಸನದ ಮೇಲೆ ಕುಳಿತಿದ್ದೀಯಲ್ಲ" ಎನ್ನುತ್ತಾನೆ.  
ಕುಮಾರವ್ಯಾಸನು ಕಾವ್ಯದ ಉದ್ದಕ್ಕೂ ಸಣ್ಣ ಸಣ್ಣ ಬದಲಾವಣೆಗಳನ್ನು ಮಾಡಿಕೊಂಡಿರುವುದಕ್ಕೆ ಅವನು ನೋಡಿರಬಹುದಾದ ಕನ್ನಡ ಮರಾಠಿ ನಾಟಕಗಳು, ಯಕ್ಷಗಾನಗಳು, ಕೇಳಿದ ಹರಿಕಥೆಗಳು ಕಾರಣವಿರಬಹುದು.
</details>
