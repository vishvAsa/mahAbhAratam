+++
title = "059 ದರುಶನವನೊಲಿದಿತ್ತು ವಸುದೇ"

+++

<details><summary>ಗದ್ಯ (ಕ.ಗ.ಪ) </summary>

59. ಇತ್ತ ಧರ್ಮರಾಯನು ವಸುದೇವ, ದೇವಕಿ, ಬಲರಾಮ ಉಗ್ರಸೇನ ಮೊದಲಾದವರನ್ನು ಕಂಡನು. ಅಲ್ಲಿ ಸುಭದ್ರಾ ದೇವಿಯು ಭಾವನವರಿಗೆ ನಮಸ್ಕರಿಸಿದಳು. ಕುಮಾರ ಅಭಿಮನ್ಯು ಸಂತೋಷದಿಂದ ಪಾಂಡವರನ್ನೆಲ್ಲ ಅಪ್ಪಿಕೊಂಡ.
</details>

<details><summary>ಪದಾರ್ಥ (ಕ.ಗ.ಪ) </summary>

ಸಂಕರುಷಣ-ಬಲರಾಮ, ಅವನೀಶ-ರಾಜ (ಧರ್ಮರಾಯ),
</details>

<details><summary>ಟಿಪ್ಪನೀ (ಕ.ಗ.ಪ) </summary>

"ಉಗ್ರಸೇನ - ಕಂಸನ ತಂದೆಯಾದ ಉಗ್ರಸೇನನಿಗೆ ಆಹುಕ, ಭೋಜ, ಕುಕುರಾಧಿಪ ಎಂಬ ನಾಮಾಂತರಗಳೂ ಇವೆ. ಮಗ ಕಂಸನ ದಬ್ಬಾಳಿಕೆಗೆ ತುತ್ತಾಗಿ ಸೆರೆಮನೆಯಲ್ಲಿ ಬಹುಕಾಲ ಇರಬೇಕಾಗಿ ಬಂದದ್ದು ಉಗ್ರಸೇನನ ಅಸಹಾಯಕ ಸ್ಥಿತಿಯನ್ನು ಸ್ರಚಿಸುತ್ತದೆ. ಮಹಾಭಾರತದ ಪ್ರಕಾರ ಕಂಸನು ರಾಕ್ಷಸನಾದ ಕಾಲನೇಮಿಯ ಅಪರಾವತಾರ. ಅಲ್ಲದೆ ಅವನು ಉಗ್ರಸೇನನ ಮಗನೂ ಅಲ್ಲ. ಉಗ್ರಸೇನನ ಹೆಂಡತಿಯ ಬಳಿಗೆ ದ್ರಮಿಲನೆಂಬ ಗಂಧರ್ವನು ಉಗ್ರಸೇನನ ವೇಷದಲ್ಲಿ ಬಂದು ಕೂಡಿದ ಸಂದರ್ಭದಲ್ಲಿ ಹುಟ್ಟಿದವನಿವನು. ಕಂಸನೇ ಅಲ್ಲದೆ ಅಹುಕನಿಗೆ ನೂರು ಜನ ಮಕ್ಕಳಿದ್ದರು. ಇವರೆಲ್ಲ ಮುಂದೆ ಸಾಲ್ವ ರಾಜನು ದ್ವಾರಕೆಯನ್ನು ಮುತ್ತಿದಾಗ ಭೀಕರವಾಗಿ ಹೋರಾಡಿ ದ್ವಾರಕೆಯನ್ನು ಉಳಿಸಿಕೊಂಡರು.  
ವಾಸ್ತವವಾಗಿ ಉಗ್ರಸೇನನಿಗೆ ಮಧುರೆಯ ಆಧಿಪತ್ಯ ಬಂದದ್ದು ಆಕಸ್ಮಿಕ ಎಂದು ದೇವಿ ಭಾಗವತದಲ್ಲಿ ಹೇಳಲಾಗಿದೆ. ಯಮುನಾ ನದಿಯ ಬಯಲಿನಲ್ಲಿ ಮಧು ಎಂಬ ರಾಕ್ಷಸನ ಕ್ಷೇತ್ರ ಮಧುವನ. ಮಧುವಿನ ಮಗ ಲವಣಾಸುರನನ್ನು ಕೊಂದ ಮೇಲೆ ಮಧುರಾ ಎಂಬ ಹೆಸರು ಕೊಟ್ಟ ಶತ್ರುಘ್ನ ಆ ರಾಜ್ಯವನ್ನಾಳಿದ ಯಾದವರ ದೊರೆ ಶೂರಸೇನ, ಮಧುರೆಯ ದೊರೆ ಶೂರಸೇನನ ಮಗ ವಸುದೇವ.  
ಮಹಾಭಾರತದ ಪ್ರಕಾರ ವಸುದೇವನು ಉಗ್ರಸೇನನ ಮಂತ್ರಿ, ಕಂಸನು ತಂದೆಯನ್ನು ಸೆರೆಯಲ್ಲಿಟ್ಟು ತಾನೇ ರಾಜ್ಯಭಾರ ಮಾಡುತ್ತಿದ್ದ. ತಂಗಿ ದೇವಕಿಯನ್ನೂ ವಸುದೇವನಿಗೆ ಕೊಟ್ಟು ಮದುವೆ ಮಾಡಿದ್ದ. ಈ ವಸುದೇವನ ಮೊದಲ ಪತ್ನಿ ರೋಹಿಣಿಯ ಮಕ್ಕಳೇ ಬಲರಾಮ, ಸಾರಣ, ದುರ್ಧರ ಮೊದಲಾದವರು, ಎರಡನೆಯ ಪತ್ನಿ ದೇವಕಿಯ ಪುತ್ರನೇ ಕೃಷಣ ಮತ್ತು ಪುತ್ರಿ ಸುಭದ್ರೆ, ಕೃಷ್ಣನು ತನ್ನ ಸೋದರಮಾವನಾದ ಕಂಸನನ್ನು ಕೊಂದು ಉಗ್ರಸೇನನಿಗೆ ಮತ್ತೆ ರಾಜ್ಯಭಾರವನ್ನು ವಹಿಸಿಕೊಟ್ಟನು.  
ಜರಾಸಂಧನು ಉಗ್ರಸೇನನಿಗೆ ಬೀಗನಾಗಬೇಕು. ಆದರೆ ಉಗ್ರಸೇನನು ಮಗನನ್ನು ಕೊಲ್ಲಿಸಿದನೆಂದು ಸಿಟ್ಟಿಗೆ ಜರಾಸಂಧನು ಉಗ್ರಸೇನ-ಕೃಷ್ಣರ ಮೇಲೆ ಹಗೆ ಸಾಧಿಸಿದ. ಕೊನೆಗೆ ಜರಾಸಂಧನ ಉಪಟಳ ತಡೆಯಲಾರದೆ ಉಗ್ರಸೇನನು ಯಾದವರೊಂದಿಗೆ ಮಧುರೆಯನ್ನು ಬಿಟ್ಟು ಪಶ್ಚಿಮ ತೀರದ ದ್ವಾರಕೆಗೆ ಬರಬೇಕಾಯಿತು. ದ್ವಾರಕೆಯಲ್ಲಿಯೂ ಉಗ್ರಸೇನನು ಬಹುಕಾಲ ಜೀವಿಸಿದ್ದ.  
ಯಾದವರ ಏಳಿಗೆಯನ್ನೂ ಕಂಡ ಉಗ್ರಸೇನ ತನ್ನ ವೃದ್ಧಾಪ್ಯದಲ್ಲಿ ಅದೇ ಯಾದವರ ಪತನವನ್ನೂ ಕಾಣಬೇಕಾಗಿ ಬಂದದ್ದು ಅವನ ದುರದೃಷ್ಟ. ಸಾಂಬನ ಹೊಟ್ಟೆಯಲ್ಲಿ ಹುಟ್ಟಿದ ಒನಕೆಯನ್ನು ಪುಡಿಪುಡಿ ಮಾಡಿ ಸಮುದ್ರಕ್ಕೆ ಎಸೆಯುವಂತೆ ಉಗ್ರಸೇನ ಆಜ್ಞೆ ಮಾಡುತ್ತಾನೆ. ಏಕೆಂದರೆ ಈ ಒನಕೆ ಯಾದವರ ವಿನಾಶಕ್ಕೆ ಕಾರಣವಾಗುತ್ತದೆ ಎಂಬ ಶಾಪದ ವಿಷಯ ಅವನಿಗೆ ತಿಳಿದಿತ್ತು. ಅಲ್ಲದೆ ಮಹಾಕುಡುಕರಾದ ಯಾದವ ವರ್ಗವನ್ನು ವಿಪತ್ತಿನಿಂದ ಕಾಪಾಡುವ ದೃಷ್ಟಿಯಿಂದ ಮದ್ಯಪಾನ ನಿಷೇಧಾಜ್ಞೆಯನ್ನು ಭಾರತದಲ್ಲಿ ಮೊತ್ತಮೊದಲು ಜಾರಿಗೊಳಿಸಿದವನು ಉಗ್ರಸೇನ. ಆದರೇನು? ಮತಾಂಧರೂ ಮದ್ಯವ್ಯಸನಿಗಳೂ ಆದ ಯಾದವರು ಪರಸ್ಪರ ಕಾದಾಡಿ ಸಾಯುವುದನ್ನು ತಪ್ಪಿಸಲು ಇವನಿಗೆ ಸಾಧ್ಯವೇ ಆಗಲಿಲ್ಲ."  
"ಉಗ್ರಸೇನ:- ಕಂಸನ ತಂದೆ. ಕಂಸನು ಇವನನ್ನು ಬಂಧಿಸಿ ತಾನೇ ರಾಜ್ಯವನ್ನು ಆಳುತ್ತಿದ್ದ. ಕಂಸನನ್ನು ಕೊಂದ ನಂತರ ಕೃಷ್ಣನು ಈತನಿಗೆ ಮತ್ತೆ ಪಟ್ಟ ಕಟ್ಟಿದ.   
ವಸುದೇವ : ಕೃಷ್ಣನ ತಂದೆ. ಶೂರಸೇನ ಮಾರಿಶರಿಗೆ ಒಟ್ಟು 11 ಮಕ್ಕಳು. 6 ಗಂಡು 5 ಹೆಣ್ಣು- ಅವರಲ್ಲಿ ವಸುದೇವ ಒಬ್ಬ.   
ಸಂಕರ್ಷಣ- ಬಲರಾಮ. ಮೊದಲು ದೇವಕಿಯ ಗರ್ಭದಲ್ಲಿ ಸೇರಿ ಯೋಗ ಮಾಯೆಯು ಸಂಕಲ್ಪಿಸಿದ್ದರಿಂದ ದೇವಕಿಯ ಗರ್ಭದಿಂದ ರೋಹಿಣಿಯ ಗರ್ಭಕ್ಕೆ ಜಾರಿದ್ದರಿಂದ ಬಲರಾಮನಿಗೆ ಸಂಕರ್ಷಣ ಎಂಬ ಹೆಸರು ಬಂದಿದೆ.ಬೇರಾವುದೇ ಕಾವ್ಯದಲ್ಲಿ ಅಭಿಮನ್ಯುವಿನಂಥ ತೇಜಸ್ವೀ ಬಾಲಕನ ಅದ್ಭುತ ಸಾಹಸದ ವರ್ಣನೆ ಸಿಗುವದಿಲ್ಲ. ತಂದೆ, ಚಇಕ್ಕಪ್ಪ ದೊಡ್ಡಪ್ಪಂದಿದಿರಲಿ ಶತ್ರುಪಕ್ಷದ ನಾಯಕರು ಕೂಡ ಮುಕ್ತಕಂಠಧಿಂದ ಪ್ರಶಂಶಿಸಿ ಕಣ್ಣೀರು ಕರೆಯುವಂತೆ ಮಾಡುವ ಸಾಹಸಕಾರ್ಯ ಆತನದು. ಯುದ್ಧರಂಗದಲ್ಲಿ ಅವನ ನಿರ್ಭಯದ ವ್ಯಕ್ತಿತ್ವವನ್ನೂ ಸಾವಿನ ಸುದ್ದಿಯನ್ನೂ ಕೇಳಿ ಬಾಯಿ ಸುಭದ್ರೆಯಿರಲಿ ದ್ರೌಪದಿ ಕೂಡ ಬಿದ್ದು ಹೊರಳಾಡಿದ್ದಾಳೆ.  
ಸುಭದ್ರೆ-ಅರ್ಜುನರ ಮಗನದ ಅಭಿಮನ್ಯು ತಮ್ಮ ಬದುಕಿನ ಬಹುಭಾಗವನ್ನು ದ್ವಾರಕಿಯಲ್ಲಿ ಅಮ್ಮ ಮಾವಂದಿರುಗಳೊಂದಿಗೆ ಕಳೆದವನು. ಆದುದರಿಂದ ಆವು ವಾಸ್ತವವಾಗಿ ಅವನನ್ನು ಕಾಣುವುದು ಉತ್ತರೆಯೊಂದಿಗೆ ಮದುವೆಯಾಗುವ ಸಂದರ್ಭದಲ್ಲಿ, ವಿರಾಟನಗರದಲ್ಲಿ. ಶ್ರೀಕೃಷ್ಣ ಮತ್ತು ಅರ್ಜುನರೇ ಅವನ ಶಿಕ್ಷಾಗುರುಗಳಾಗಿದ್ದರು. ಪಾಂಡವರು ತನ್ನ ಸ್ನೇಹಿತರಾದುದರ ಕುರುಹಾಗಿ ವಿರಾಟನು ಆ ವಂಶದೊಂದಿಗೆ ರಕ್ತಸೆಂಬಂಧವನ್ನು ಬೆಳೆಸಿದ. ಈ ಮದುವೆಯ ಸಮಾರಂಭವೇ ಪಾಂಡವರ ಬದುಕಿನ ಮಹತ್ವದ ಘಟ್ಟಗಳಲ್ಲಿ ಒಂದಾಗಿದೆ.  
ಅಭಿಮನ್ಯುವಿನದು ಕೋಮಲವಾದ ಶರೀರ ಎಂದೇ ಎಲ್ಲರೂ ಭಾವಿಸುತ್ತಾರೆ. ಕುಮಾರನೆಂದೇ ಅವನನ್ನು ಸಂಬೋಧಿಸುತ್ತಾರೆ. ಆದರೆ ಈ ಚಿಕ್ಕ ಪ್ರಾಯದ ಅಭಿಮನ್ಯುವಿನ ಶಸ್ತ್ರಾಸ್ತ್ರಗಳು ಚಿಕ್ಕಪ್ರಾಯದವಲ್ಲ ಎಂಬುದು ಮಹಾಭಾರತ ಯುದ್ಧದ ಮೊದಲ ದಿನದಿಂದಲೇ ನಮ್ಮ ಅರಿವಿಗೆ ಬರುತ್ತದೆ. ಈತ ಕೌರವ ಪಕ್ಷದ ಎಲ್ಲ ನಾಯಕರ ಜತೆಗೂ ಯುದ್ಧ ಮಾಡಿ ಸೈ ಎನ್ನಿಸಿಕೊಂಡಿರುವನು. ದ್ರೋಣಪರ್ವದಲ್ಲಿ ಆಚಾರ್ಯರು ಚಕ್ರವ್ಯೂಹವನ್ನು ಒಡ್ಡಿನಿಂತಾಗಲಂತೂ ನಮ್ಮೆಲ್ಲರ U್ಪಮನವನ್ನು ಸೆಳೆಯುವ ಕೇಂದ್ರ ವ್ಯಕ್ತಿಯಾಗುತ್ತಾನೆ. 'ತಂದೆ ಹೊರಗೆ ಯುದ್ಧಕ್ಕೆ ಹೋಗಿದ್ದರೇನಂತೆ ನಾನಿಲ್ಲವೆ?' ಎಂಬ ಹುಮ್ಮಸ್ಸು ಅವನಿಗೆ. ಮಹಾಧೈರ್ಯಶಾಲಿ. ಎಲ್ಲ ಮಹಾವೀರರನ್ನೂ ಲೀಲಾಜಾಲವಾಗಿ ಎದುರಿಸಿ ಹೋರಾಡುವ ಆತ್ಮಪ್ರತ್ಯಯ ಇದ್ದವನು. ಏಕಾಂಗಿಯಾಗಿ ಹೋರಾಡಬಲ್ಲೆ ಎಂದು ತೋರಿಸಿಕೊಟ್ಟವನು. ಎಳೆವಯಸ್ಸಿನವನು. ಹೀಗಾಗಿ ಅಭಿಮನ್ಯು ನಮ್ಮ ಕರುಣೆ ಪ್ರೀತಿ ಮೆಚ್ಚಿಕೆಗಳಿಗೆ ಪಾತ್ರನಾಗುತ್ತಾನೆ. ಚಕ್ರವ್ಯೂಹ ತಂತ್ರದ ಪೂರ್ಣವಿವರಗಳು ಆತನಿಗೆ ತಿಳಿಯವಾದರೂ ನಿರ್ಲಕ್ಷ್ಯದಿಂದ ಒಳನುಗ್ಗುವುದರಲ್ಲಿ ಎತ್ತಿದ ಕೈ. ಶತ್ರುಸೇನೆಯಲ್ಲಿ ಅವನ ಬಾಣಗಳ ರುಚಿ ನೋಡದ ನಾಯಕರೇ ಇಲ್ಲ ಎನ್ನಬಹುದು. ಒಬ್ಬೊಬ್ಬರಾಗಿ ಇವನನ್ನು ಎದುರಿಸಿ ಸೋತ ಎಲ್ಲ ಕೌರವ ಪಕ್ಷದ ವೀರರೂ ಕೊನೆಗೆ ದ್ರೋಣನ ಆಜ್ಞೆಯಂತೆ ಒಟ್ಟಾಗಿ ಸೇರಿ ಅಭಿಮನ್ಯುವಿನ ಮೇಲೆ ಸಮೂಹಯುದ್ದ ಮಾಡುವ ಮಟ್ಟಕ್ಕೆ ಇಳಿಯಬೇಕಾಯಿತು. ಹಿಂದಿನಿಂದ ಬಂದು ಬಿಲ್ಲುಬಾಣ ಕತ್ರಿಗಳನ್ನು ತುಂಡರಿಸಬೇಕಾಯಿತು. ಪಳಗಿದ ಮಹಾರಥಿಗಳು ಯುದ್ಧ ನೀತಿ ವಿಶಾರದರು ಎಲ್ಲ ಕೌರವ ಪಕ್ಷದವರೂ ಸೇರಿ ಇವನಿಗಾಗಿ ತಮ್ಮ ನೈತಿಕ ನಿಲುವುಗಳನ್ನು ತಾತ್ಕಾಲಿಕವಾಗಿಯಾದರೂ ಮಾರ್ಪಡಿಸಿಕೊಳ್ಳಬೇಕಾಯಿತು. ಕೌರವಸೇನೆ-ನಾಯಕರವಿರುದ್ದ ದಿಟ್ಟತನದಿಂದ ಸೆಣೆಸಿದ ಅಭಿಮನ್ಯು ರಣೋತ್ಸಾಹವನ್ನು ಕೊನೆಯ ಗಳಿಗೆಯವರೆಗೂ ಕಳೆದುಕೊಳ್ಳದೆ ಹೋರಾಡಿದ್ದು ಮರೆಯಲಾರದ ಸಂಗತಿಯಾಗಿದೆ. ಈಗಲೂ ಅವನ ಯುದ್ಧ ಸಂದರ್ಭವನ್ನು ಓದಿದಾಗ ಅಥವಾ ಅಭಿಮನ್ಯು ಕಾಳಗದಂಥ ಯಕ್ಷಗಾನ ನಾಟಕಕೃತಿಗಳನ್ನು ರಂಗ ಮೇಲೆ ಕಂಡಾಗ ಜನ ಕಣ್ಣೀರು ಸುರಿಸುತ್ತಾರೆ. ಡಾ.ಎಚ್.ಕೆ. ರಂಗನಾಥರು ಕರೆದೊಯ್ದಿದ್ದ ಒಂದು ಬಾಲಕರ ಯಕ್ಷಗಾನ ತಂಡ ಅಭಿನಯಿಸಿದ 'ಅಬಿಮನ್ಯು' ಯಕ್ಷಗಾನವನ್ನು ನೋಡಿ ಯುರೂಪಿನ ಮಕ್ಕಳೂ ಮತ್ತು ರಂಗಪ್ರೇಮಿಗಳು ಕೂಡ ಅಬಿಮನ್ಯುವಿನ ಪಾತ್ರವನ್ನು ಮೆಚ್ಚಿಕೊಂಡಿದ್ದರೆಂಬ ವರದಿಗಳು ಬಂದಿವೆ."
</details>
