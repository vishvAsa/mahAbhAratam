+++
title = "027 ಬಾ ಮಗನೆ"

+++

<details><summary>ಗದ್ಯ (ಕ.ಗ.ಪ) </summary>

27. "ಮಗನೇ ! ಬಾ ! ವಸುವಂಶದ ರಾಜ ರತ್ನವೆ ಬಾ ! ಕುರುರಾಯನ ಸೇನೆಯ ಪಾಲಿಗೆ ಧೂಮಕೇತುವೆ ಬಾ ! ಕಂದ ! ಬಾ  ಎಂದು ಅಪ್ಪಿಕೊಂಡು ಕುಳ್ಳಿರಿಸಿದ. ಸುಮಂಗಲಿಯರು ಉಪ್ಪಿನ ಆರತಿ ಎತ್ತಿದರು. ಮನೋಹರ ವಸ್ತ್ರಗಳನ್ನು ನೀಡಿದರು. ನಿವಾಳಿ ತೆಗೆದರು. ರತ್ನಗಳು, ಬಣ್ಣದ ಸೊಡರುಗಳು ಅವನೆದುರಿಗೆ ಸುಳಿದವು. ಎಲ್ಲರಿಗೂ ಆನಂದವಾಗಿತ್ತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಚಿಂತಾಮಣಿ-ಒಂದು ಬಗೆಯ ರತ್ನ, ಮೋಹರ-ಸೇನೆ, ಉಪ್ಪಾರತಿ-ಉಪ್ಪಿನ ಆರತಿ, ಅಭಿರಾಮ-ಮನೋಹರ, ಸ್ತೋಮ-ಸಮೂಹ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಉಪರಿಚರ ವಸು - ಇವನೂ ವಸುಗಳಲ್ಲಿ ಒಬ್ಬ. ಆದರೆ ಸದಾ ಆಕಾಶಗಾಮಿಯಾಗಿ ಸಾಗುವ ವಿಶೇಷ ಸೌಲಭ್ಯ ಇವನಿಗಿದ್ದುದರಿಂದ ಉಪರಿ (ಮೇಲೆ) ಚರ (ಚಲಿಸುವ) ವಸು ಎಂಬ ಹೆಸರು ಬಂದಿದೆ. ಮಹಾರಾಜನಾಗಿದ್ದು ಎಲ್ಲವನ್ನೂ ತ್ಯಜಿಸಿ ತಪಸ್ಸು ಮಾಡುತ್ತಿದ್ದ ಈತನ ಬಳಿಗೆ ದೇವೇಂದ್ರ ಸಮಸ್ತ ದೇವತಾಗಣದೊಂದಿಗೆ ಬಂದು ''ವಸುರಾಜ, ನಿನ್ನ ತಪಸ್ಸಿಗೆ ಮೆಚ್ಚಿದೆ. ನನ್ನ ಸ್ನೇಹಿತನಾಗಿ ನೀನು ಇಷ್ಟ ಬಂದಾಗ ನನ್ನ ರಾಜ್ಯಕ್ಕೆ ಬಂದು ಹೋಗುತ್ತಿರಬಹುದು. ಇತ್ತ ಮೊದಲಿನಂತೆ ಧರ್ಮದಿಂದ ರಾಜ್ಯವಾಳಿಕೊಂಡಿರು'' ಎಂದು ಹೇಳಿ ಅವನಿಗೆ ದೇವತ್ವವನ್ನು ಕೊಟ್ಟ. ಸುವರ್ಣ ಮಣಿಗಣದಿಂದ ಕೂಡಿದ ದಿವ್ಯ ವಿಮಾನವನ್ನೂ ಆಯುಧಗಳನ್ನೂ, ದೇಹವನ್ನು ಕಾಪಾಡುವ ಎಂದಿಗೂ ಬಾಡದ ಇಂದ್ರಮಾಲೆ ಎಂಬ ಪದ್ಮಮಾಲೆಯನ್ನೂ, ಶಿಕ್ಷೆ-ರಕ್ಷೆಗಳಿಗೆ ಸಹಾಯಕವಾದ ಒಂದು ಬಿದಿರ ಬೆತ್ತವನ್ನೂ ದಯಪಾಲಿಸಿದ. ಈ ಉಪಕಾರಕ್ಕೆ ಪ್ರತಿಯಾಗಿ ವಸುರಾಜನು ಭೂಮಿಯಲ್ಲೆಲ್ಲ ವರ್ಷಕ್ಕೊಮ್ಮೆ ಇಂದ್ರೋತ್ಸವವು ವೈಭವದಿಂದ ಜರುಗುವಂತೆ ಏರ್ಪಾಡು ಮಾಡಿದ. ಇಂದ್ರೋತ್ಸವದಿಂದ ರಾಜರ ಆಯುಸ್ಸು ವರ್ಧಿಸುತ್ತದೆ. ಸಂತಾನ ವೃದ್ಧಿಯಾಗುತ್ತದೆ, ಪ್ರಜೆಗಳ ಸಂತೋಷ ಹೆಚ್ಚುತ್ತದೆ ಎಂದು ಪ್ರಚಾರ ಮಾಡಿ ಈ ಉತ್ಸವವನ್ನು ಲೋಕಪ್ರಿಯಗೊಳಿಸಿದ. ದೇವೇಂದ್ರನ ವರದಿಂದ ವಸುರಾಜನಿಗೆ ಬೃಹದ್ವಥ, ಮಣಿವಾಹನ, ಸೌಬಲ, ಯದು ರಾಜನ್ಯ ಎಂಬ ಐವರು ಮಕ್ಕಳಾದರು. ಅವರನ್ನೆಲ್ಲ ಬೇರೆಬೇರೆ ರಾಜರನ್ನಾಗಿ ವಸುರಾಜನು ಪ್ರತಿಷ್ಠಾಪಿಸಿದ. ತಾನು ರಾಜರ್ಷಿ ಎಂದು ಖ್ಯಾತಿ ಪಡೆದು ರಾಜ್ಯವಾಳುತ್ತಿದ್ದ.  
ಒಂದು ದಿನ ಒಂದು ಘಟನೆ ನಡೆಯಿತು. ಅವನ ರಾಜಧಾನಿಯ ಸಮೀಪದಲ್ಲಿ ಶುಕ್ತಿಮತಿ ಎಂಬ ನದಿ. ಕೋಲಾಹಲ ಎಂಬ ಪರ್ವತವು ಈ ನದಿಯಲ್ಲಿ ಮೋಹಗೊಂಡಿತು. ಈ ನದಿ ಪರ್ವತಗಳ ಸಮಾಗಮದ ಪರಿಣಾಮವಾಗಿ ಒಬ್ಬ ಕುಮಾರ ಮತ್ತು ಒಬ್ಬಳು ಮಗಳು ಜನಿಸಿದರು. ಆದರೆ ಈ ಪರ್ವತವು ನದಿಯ ಮೇಲೆ ಬೀಳಲು ಬಂದಾಗ ವಸುರಾಜನು ಅದನ್ನು ತಡೆದು ನದಿಯನ್ನು ಉಳಿಸಿದ್ದನೆಂಬ ಉಪಕಾರದ ಸ್ಮರಣೆಗಾಗಿ ಶುಕ್ತಿಮತಿಯ ತನ್ನ ಮಗನಿಗೆ 'ವಸುಪಾದ' ಎಂಬ ಹೆಸರಿಟ್ಟ ರಾಜನಿಗೆ ಕಾಣಿಕೆಯಾಗಿ ಕೊಟ್ಟಳು. ಅವನು ಮುಂದೆ ವಸುರಾಜನ ಸೇನಾಧಿಪತಿಯಾದ. ಹಾಗೆಯೇ ಶುಕ್ತಿಮತಿಯು ತನ್ನ ಮಗಳಾದ ಗಿರಿಕೆಯನ್ನು ರಾಜನಿಗೆ ಅರ್ಪಿಸಿದಳು. ಅವಳನ್ನು ರಾಜನು ಧರ್ಮಪತ್ನಿಯಾಗಿ ಸ್ವೀಕರಿಸಿದ.  
ಗಿರಿಕೆ ಋತುಮತಿಯಾದಾಗ ಅವಳಿಗೆ ಜಿಂಕೆಯ ಮಾಂಸವನ್ನು ತರಲು ವಸುರಾಜ ಕಾಡಿಗೆ ಹೋದ. ಆದರೆ ಅವನ ಮನಸ್ಸಿನ ತುಂಬ ಗಿರಿಕೆ ತುಂಬಿದ್ದಳು. ಹೀಗೆ ಮೋಹದಲ್ಲಿ ಅವನ ವೀರ್ಯ ಸ್ಖಲನವಾದಾಗ ಅದನ್ನು ಒಂದ ಎಲೆಯ ದೊನ್ನೆಯಲ್ಲಿರಿಸಿ ಒಂದು ಹದ್ದಿನ ಸಂಗಡ ಹೆಂಡತಿಗೆ ಕಳಿಸಿದ. ಇನ್ನೊಂದೆಡೆಗೆ ಆ ದೊನ್ನೆಯನ್ನು ಮಾಂಸವೆಂದು ತಿಳಿದು ಮತ್ತೊಂದು ಹದ್ದು ಆಕ್ರಮಣ ಮಾಡಿದಾಗ ಆ ದೊನ್ನೆ ಕೆಳಗೆ ಯಮುನಾ ನದಿಗೆ ಬಿದ್ದಿತು. ಆ ನೀರಿನಲ್ಲಿ ಅಧ್ರ್ರಿಕ ಎಂಬ ಶಾಪಗ್ರಸ್ಥ ಅಪ್ಸರೆ ಹೆಣ್ಣು ಮೀನಾಗಿದ್ದಳು. ಆ ಮೀನು ವೀರ್ಯವನ್ನು ನುಂಗಿ ಗರ್ಭಿಣಿಯಾಯಿತು. ಆ ಮೀನನ್ನು ಹಿಡಿದ ಬೆಸ್ತರ ಮುಖಂಡ ದಾಶರಾಜನು ಆ ಮಕ್ಕಳಿಗೆ ಮತ್ಸ್ಯರಾಜ, ಮತ್ಸ್ಯಗಂದಿ ಎಂಬ ಹೆಸರಿಟ್ಟಿತು. ಈ ಮತ್ಸ್ಯರಾಜನೇ ಮುಂದೆ ಮತ್ಸ್ಯದೇಶಕ್ಕೆ ಅಧಿಪತಿಯಾದ. ಮತ್ಸ್ಯಗಂಧಿಯು ವೇದವ್ಯಾಸ, ಚಿತ್ರಾಂಗದ ವಿಚಿತ್ರವೀರ್ಯ ಎಂಬ ಮಕ್ಕಳನ್ನು ಪಡೆದ್ದು ಮಹಾಭಾರತದಲ್ಲಿ ಮಹತ್ವದ ಸಂಗತಿಯಾಗಿದೆ.  
(ವಸುಕುಲದ ನೃಪಚಿಂತಾಮಣಿ : ಉಪರಿಚರ ವಸುವಿನ ವೀರ್ಯವನ್ನು ಒಂದು ಮೀನು ನುಂಗಿ ಅದರ ಗರ್ಭದಲ್ಲಿ ಮತ್ಸ್ಯಗಂಧಿ, ಮತ್ಸ್ಯಗಂಧರು ಹುಟ್ಟಿದರಷ್ಟೆ. ಆ ಮೀನಪುತ್ರ-ಪುತ್ರಿಯನ್ನು ದಾಶರಾಜನು ಸಾಕಿದ. ಮತ್ಸ್ಯಗಂಧಿ ಸತ್ಯವತಿಯನ್ನು ತಾನೇ ಸಾಕಿದ. ಮತ್ಸ್ಯಗಂಧನನ್ನು ವಿರಾಟರಾಜ್ಯದ ಅರಸನಿಗೆ ದತ್ತಕವಾಗಿ ಕೊಟ್ಟ. ಈ ವಿರಾಟನೇ ಅವನಿರಬೇಕು ಅಥವಾ ಅವನ ವಂಶದವನಿರಬೇಕು)
</details>
