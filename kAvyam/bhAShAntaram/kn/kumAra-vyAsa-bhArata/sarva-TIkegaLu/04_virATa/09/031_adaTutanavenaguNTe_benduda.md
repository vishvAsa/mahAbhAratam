+++
title = "031 ಅದಟುತನವೆನಗುಣ್ಟೆ ಬೆನ್ದುದ"

+++

<details><summary>ಗದ್ಯ (ಕ.ಗ.ಪ) </summary>

31. ಆಗ ಉತ್ತರ  "ಅಯ್ಯೋ ! ನನಗೆ ಆ ಪರಾಕ್ರಮ ಎಂಬುದು ಇದೆಯೆ ? ಮೊದಲೇ ಬೆಂದಿದ್ದೇನೆ. ಈಗ ಅದನ್ನು ಮತ್ತೆ ಚುಚ್ಚಿ ನೋಯಿಸಬೇಡ. ಹಗಲಿನ ಕದನದಲ್ಲಿ ಗೆದ್ದಾತ ಬೇರೆಯವನು. ಅಪ್ಪ ಮಾತಾಡಬೇಡ. ನಾಳೆ ಬೆಳಗ್ಗೆ ಆ ವಿಜಯಶೀಲನನ್ನು ನಿಮ್ಮೆದುರಿಗೆ ತೋರಿಸುತ್ತೇನೆ. ಈಗ ನನ್ನನ್ನು ಮನೆಗೆ ಕಳಿಸಿ ಸಾಕು" ಎಂದು ಹೇಳಿ ಹೊರಟು ಹೋದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅದಟುತನ-ಪರಾಕ್ರಮ, ಬೆಂದುದ ಬೆದಕಿ ನೋಯಿಸಬೇಡ-ಇದೊಂದು ಪಡೆನುಡಿ. ಮೊದಲೇ ಮೈಯೆಲ್ಲ ಬೆಂದು ವ್ಯಕ್ತಿ ಗೋಳಾಡುತ್ತಿದ್ದರೆ ಕೆಲವರು ಅದನ್ನು ಕೆದಕಲು ಹೋಗುತ್ತಾರೆ ಆಗ ಇನ್ನಷ್ಟು ಯಾತನೆ. "ಬೆಂದುದನು ಕೀಸುವರೆ ಕಂಬಿಯಲಿ" - ಚಾಮರಸ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲಭಾರತದ ಉತ್ತರನು ತನ್ನನ್ನು ಕಾಪಾಡಿದವನು, ಯುದ್ಧದಲ್ಲಿ ಗೆದ್ದವನು ಒಬ್ಬ ದೇವಪುತ್ರನೆಂದೂ ಈಗ ಅಂತರ್ಧಾನನಾಗಿದ್ದಾನೆಂದೂ ಮರುದಿವಸ ಕಾಣಬಹುದೆಂದೂ ವಿರಾಟನಿಗೆ ಹೇಳುತ್ತಾನೆ.
</details>
