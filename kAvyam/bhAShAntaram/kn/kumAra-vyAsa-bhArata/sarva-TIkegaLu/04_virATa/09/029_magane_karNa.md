+++
title = "029 ಮಗನೆ ಕರ್ಣ"

+++

<details><summary>ಗದ್ಯ (ಕ.ಗ.ಪ) </summary>

29. "ಮಗನೆ, ಕರ್ಣ ದ್ರೋಣ, ಭೀಷ್ಮ ಮೊದಲಾದವರನ್ನೆಲ್ಲ ಒಬ್ಬನೇ ಗೆದ್ದಿದ್ದೀಯೆ. ಪೂರ್ವಜರಲ್ಲಿ ಯಾರಲ್ಲಿಯೂ ಈ ಯುದ್ಧ ಪರಾಕ್ರಮ ಎಂಬುದು ಇರಲಿಲ್ಲ. ಮಗು ! ಹೆತ್ತವರ ಮನಸ್ಸಿಗೆ ಸಂತೋಷವನ್ನು ತಂದಿದ್ದೀಯೆ. ನೀನು ಯಾರ ದಾಕ್ಷಿಣ್ಯಕ್ಕೂ ಸಿಕ್ಕಿದವನಲ್ಲ. ಇದಕ್ಕೆ ತಲೆ ಬಗ್ಗಿಸಬೇಕೇಕೆ ?" ಎನ್ನುತ್ತಾ ವಿರಾಟನು ಮಗನ ಮುಖವನ್ನು ಮೇಲಕ್ಕೆ ಎತ್ತಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಪೂರ್ವಪುರುಷ-ಹಿಂದಿನ ರಾಜರು, ಹಂಗಿಗ-ದಾಕ್ಷಿಣ್ಯಕ್ಕೆ ಒಳಗಾದವನು, ತಲೆಗುತ್ತು-ತಲೆ+ಕುತ್ತು-ತಲೆ ತಗ್ಗಿಸು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಗೆದ್ದು ಬಂದಿದ್ದರೂ ಉತ್ತರನ ಮುಖ ತುಂಬ ನಿಸ್ತೇಜವಾಗಿರುವುದನ್ನು ಗಮನಿಸಿದ ವಿರಾಟ ಅದು ಉತ್ತರನ ವಿನಯಭಂಗಿ ಎಂದು ಭಾವಿಸುತ್ತಿದ್ದಾನೆ. ಉತ್ತರನ ದ್ವಂದ್ವ ಇಲ್ಲಿ ಅರ್ಥಪೂರ್ಣವಾಗಿದೆ. ಮೊದಲಿನ ವಾಕ್ ಪೌರುಷ ಅವನಲ್ಲಿ ಈಗ ಉಳಿದಿಲ್ಲ. ಗೆದ್ದವನು ತಾನಲ್ಲ ಎಂದು ಸತ್ಯ ಹೇಳುವ ಆತುರ ಅವನಿಗೆ. ಆದರೆ ಸದ್ಯಕ್ಕೆ ಏನೂ ಹೇಳಬೇಡ ಎಂದು ಅರ್ಜುನ ಎಚ್ಚರಿಸಿದ್ದಾನೆ. ಇದೇ ಅವನ ದ್ವಂದ್ವ. ಉತ್ತರನಲ್ಲಿ ಆಗಿರುವ ಈ ಬದಲಾವಣೆ ಮೆಚ್ಚಬೇಕಾದದ್ದು.
</details>
