+++
title = "035 ಅನವಧಾನದೊಳಾಯ್ತು ಸಾಕದ"

+++

<details><summary>ಗದ್ಯ (ಕ.ಗ.ಪ) </summary>

35. ಕೂಡಲೇ ಧರ್ಮರಾಯನು "ಸ್ವಲ್ಪ ಎಚ್ಚರಿಕೆ ತಪ್ಪಿ ಹೀಗಾಯಿತು. ಅಲ್ಲಿಗೆ ಸಾಕು. ಮತ್ತೆ ಅದನ್ನು ನೆನಪಿಸಿಕೊಳ್ಳುವುದು ಬೇಡ" ಎಂದು ಜಾರಿಕೆಯ ಮಾತಾಡಿದ. ಆದರೆ ಅರ್ಜುನನು ಕೆರಳಿ ದ್ರೌಪದಿಯ ಬಳಿ ಹೋಗಿ ಆಣೆ ಪ್ರಮಾಣ ಮಾಡಿಸಿ ನಿಜವಾಗಿ ನಡೆದದ್ದೇನು ಎಂಬುದನ್ನು  ಅವಳಿಂದ ತಿಳಿದ. ಕೂಡಲೇ ಕೆರಳಿ ನಿಂತು, "ನಾನು ಈಗಲೇ ಹೋಗಿ ಆ ವಿರಾಟನ ದೇಹವನ್ನು ಹೊಳ್ಳಿಸಿ ಅವನ ಮೈಯ ರಕ್ತವನ್ನು ಶಾಕಿನಿಯರಿಗೆ ಹೊಯ್ಯಿಸುತ್ತೇನೆ ಇದರಲ್ಲೇನು ತಪ್ಪು ?" ಎಂದು ಗರ್ಜಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅನವಧಾನ-ಎಚ್ಚರಿಕೆ ತಪ್ಪುವಿಕೆ (ಅವಧಾನ=ಎಚ್ಚರ), ಮಾಣ್-ನಿಲ್ಲಿಸು, ಕವಲು-ಕೆರಳು, ಸೂರುಳಿಸು-ಸೂರುಳ್ ಪ್ರತಿಜ್ಞೆ ಮಾಡು, ಪ್ರತಿಜ್ಞೆ ಮಾಡಿಸು ಹೊಳ್ಳಿಸು-ಹೊರಳಿಸು-ಪೊಳ್ಳು (ಜೊಳ್ಳು) ಮಾಡು, ಶಾಕಿನಿ-ಕ್ಷುದ್ರ ರಾಕ್ಷಸಿ, ಹೊಲ್ಲೆಹ-ತಪ್ಪು,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಧರ್ಮರಾಯನ ಬಗೆಗೆ ಉಳಿದ ತಮ್ಮಂದಿರಿಗೆ ಇದ್ದ ಪ್ರೀತಿ ಮತ್ತು ಅವನಿಗೆ ಏನೂ ಆಪತ್ತಾಗದಂತೆ ನೋಡಿಕೊಳ್ಳುವ ಜವಾಬ್ದಾರಿಯ ಸಂಗತಿ ಇಲ್ಲಿ ಬೆಳಕಿಗೆ ಬರುತ್ತದೆ. ಅಣ್ಣ ಧರ್ಮರಾಯನ ಮೈಯಿಂದ ಒಂದು ತೊಟ್ಟು ರಕ್ತ ನೆಲಕ್ಕೆ ಬಿದ್ದರೆ ಅದಕ್ಕೆ ಕಾರಣರಾದವರನ್ನು ಕೊಲ್ಲುವ ಪ್ರತಿಜ್ಞೆ ಅವರದು. ಅದಕ್ಕೇ ವಿರಾಟನು ಎಸೆದ ದಾಳದಿಂದ ಹಣೆಗೆ ಪೆಟ್ಟಾಗಿ ರಕ್ತ ಸುರಿದಾಗ ಅದು ನೆಲಕ್ಕೆ ಬೀಳದಂತೆ ಧರ್ಮರಾಯನು ಬೊಗಸೆಯಲ್ಲಿ ಹಿಡಿದದ್ದು, ದ್ರೌಪದಿಯ ಕಡೆ ನೋಡಿದ್ದು, ಅವಳು ಓಡಿ ಬಂದು ತನ್ನ ಸೆರಗಿನಿಂದ ಹಣೆಯನ್ನು ಒರೆಸಿದ್ದು, ರಕ್ತವನ್ನೆಲ್ಲ ಸೆರಗಿನಲ್ಲಿ ನೆನೆಸಿದ್ದು ಇತ್ಯಾದಿ.
</details>
