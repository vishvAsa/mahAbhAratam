+++
title = "014 ಈಕೆ ಗನ್ಧರ್ವರ"

+++

<details><summary>ಗದ್ಯ (ಕ.ಗ.ಪ) </summary>

ಸುದೇಷ್ಣೆಗೆ ತಮ್ಮನ ಇಂಗಿತ ಅರ್ಥವಾಯಿತು. ಆದುದರಿಂದ ಹೆಸರು ಮನೆತನ ಒಂದನ್ನೂ ಸರಿಯಾಗಿ ಹೇಳದೆ ಸ್ಥೂಲವಾಗಿ ಹೇಳಿದಳು :  
"ಈಕೆ ಗಂಧರ್ವರ ಪತ್ನಿ, ನಮ್ಮ ಸಖಿ, ತುಂಬ ಗೌರವದಿಂದ ಈಕೆಯನ್ನು ನೋಡಿಕೊಳ್ಳುತ್ತಿದ್ದೇವೆ. ಇವಳ ಪತಿಗಳು ಮಹಾಬಲಶಾಲಿಗಳು. ಇಷ್ಟು ವಿವರ ಸಾಕು. ನೀನು ಮನೆಗೆ ಹೋಗು. ಇವಳು ನಿನಗೆ ದಕ್ಕುವವಳಲ್ಲ. ನಿಲ್ಲಿಸು, ಅಸಭ್ಯವಾಗಿ ಏನೂ ಹೇಳಬೇಡ" ಇಷ್ಟು ಹೇಳಿ ಅವನನ್ನು ಕಳುಹಿಸಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಮಾನ್ಯವೃತ್ತಿ-ಗೌರವಭಾವ, ಬಲ್ಲಿದ-ಬಲಿಷ್ಠ, ಶ್ರೀಮಂತ, ವಲ್ಲಭರು-ಪತಿಗಳು, ಈಕೆ ನಿನಗಹಳಲ್ಲ-ಈಕೆ ಸೈರಂಧ್ರಿ, ನಿನಗೆ ಅಹಳ್ ಅಲ್ಲ-ವಶವಾಗುವಂಥವಳಲ್ಲ, ಕಾಕು-ಕೊಂಕುಮಾತು, ಒರಟುಮಾತು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸುದೇಷ್ಣೆಯ ಮಾತಿನ ಸೂಕ್ಷ್ಮತೆಯನ್ನೂ ಅವಳ ಗ್ರಹಿಕೆಯನ್ನೂ ಗಮನಿಸಬೇಕು. ಅವಳು ಯಾರು ? ಎಂದಷ್ಟೇ ಕೀಚಕನು ಕೇಳಿದ್ದರೂ ಈ ತಮ್ಮನು ಅವಳ ರೂಪಕ್ಕೆ ಮರುಳಾಗಿದ್ದಾನೆ, ಅನುಚಿತವಾಗಿ ನಡೆದುಕೊಂಡಾನು ಎಂಬ ಭಯವೂ ಅವಳಿಗಿತ್ತು. ಆದುದರಿಂದ ಸ್ಪಷ್ಟವಾಗಿ ನಿರಾಕರಣೆಯ ಮಾತಾಡಿ ಅವನಲ್ಲಿ ಭಯಹುಟ್ಟಿಸುವ ಮಾತನ್ನು ಆ ಸೈರಂಧ್ರಿ ನಿನಗೆ ಒಲಿಯುವುದಿಲ್ಲ ಎಂಬ ಸಂಗತಿಯನ್ನು ಸ್ಪಷ್ಟವಾಗಿ ತಿಳಿಸಿದ್ದಾಳೆ.   
ಮೂಲಭಾರತದಲ್ಲಿಯೂ ಸುದೇಷ್ಣೆಯು ಕೀಚಕನಿಗೆ ಗಂಧರ್ವ ಪತಿಗಳ ವಿಷಯವನ್ನು ಹೇಳಿ ಅವಳ ತಂಟೆಗೆ ಹೋಗಬೇಡ ಎನ್ನುತ್ತಾಳೆ. ಜೊತೆಗೆ ತನ್ನ ಗಂಡನಿಗೆ ಕೂಡ ಅವಳ ಮೇಲೆ ಮೋಹ ಉಂಟಾಗಿತ್ತು. ಆದರೆ ಗಂಧರ್ವ ಪತಿಗಳ ಪರಾಕ್ರಮಕ್ಕೆ ಹೆದರಿ ಸುಮ್ಮನಾದನೆಂದು ಹೇಳುತ್ತಾಳೆ.   
(ಭಯಾದ್ ಗಂಧರ್ವ ಮುಖ್ಯಾನಾಂ ಜೀವಿತಸ್ಯೋಪ ಘಾತಿನಾಂ  
ಮನಸಾಪಿ ತತಸ್ತ್ವೇನಾಂ ನ ಚಿಂತಯತಿ ಪಾರ್ಥಿವ)  
ಆದರೆ ಕೀಚಕನು ಇದಕ್ಕೆ ಹೆದರುವುದಿಲ್ಲ ಗಂಧರ್ವರು ನೂರು ಮಂದಿ ಬರಲಿ, ಸಾವಿರ, ಹತ್ತು ಸಾವಿರ ಜನ ಬರಲಿ ಹೆದರುವುದಿಲ್ಲ ಎಂದ ಮೇಲೆ ಈ ಐವರು ಯಾವ ಲೆಕ್ಕ ? ಎನ್ನುತ್ತಾನೆ. "ನಿನಗೇನೋ ಸಾಯುವ ಕಾಲ ಬಂದಿದೆ" ಎಂದು ಸುದೇಷ್ಣೆ ಸುಮ್ಮನಾಗುತ್ತಾಳೆ
</details>
