+++
title = "015 ತಾರಿತನ್ತಃಕರಣ ಕಾಮನ"

+++

<details><summary>ಗದ್ಯ (ಕ.ಗ.ಪ) </summary>

15. ಕೀಚಕ ಹಿಂದಿರುಗಿದ ನಿಜ. ಆದರೆ ಅವನ ಅಂತಃಕರಣ ಬೆಂದು ಹೋಯಿತು. ಮನ್ಮಥನ ಚೂಪಾದ ಬಾಣಗಳು ಅವನ ಅಂತರಂಗವನ್ನು ಹೊಕ್ಕಿದ್ದುವು. ಮನಸ್ಸಿನ ಗಾಯ ಅಲ್ಲೇ ಅವಿತಿತ್ತು. ಸಂಕಟ ಅತಿಯಾಗಿತ್ತು. ಬೆವರುತ್ತ ಮುಖಕ್ಕೆ ಮುಸುಕೆಳೆದುಕೊಂಡು ತನ್ನ ಮನೆಗೆ ಬಂದ. ಆದರೆ ವೇಷ ಮರೆಸಿ ಮಾರನೆಯ ದಿನ ಗುಪ್ತವಾಗಿ ಹೊರಟು ಅರಮನೆಯ ಬಾಗಿಲಲ್ಲಿ ದ್ರೌಪದಿಯನ್ನು ಕಂಡ.
</details>

<details><summary>ಪದಾರ್ಥ (ಕ.ಗ.ಪ) </summary>

ತಾರು-ಬೆಂದು ಹೋಗು, ಕೂರುಗಣೆ-ಕೂರು ಹರಿತವಾದ ಕಣೆ-ಬಾಣ, ಏರು-ಗಾಯ, ಢಗೆ-ಬೆವರು ಶೆಖೆ, ತಲೆಮಾರಿ-ವೇಷ ಮರೆಸಿಕೊಂಡು, (ಯಾರಿಗೂ ಕಾಣದಂತೆ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕಾಮುಕರು ವಿವೇಕಶೂನ್ಯರು, ನಾಚಿಕೆ ಭಯ ಬಿಟ್ಟವರು, ಎಂಥ ಕೆಲಸ ಮಾಡಲೂ ಹಿಂಜರಿಯುವವರಲ್ಲ. ಆದುದರಿಂದ ಕೀಚಕನು ಅಕ್ಕನ ಮಾತಿಗೆ ಒಪ್ಪಿದಂತೆ ನಟಿಸಿ ಮನೆಗೆ ಹಿಂದಿರುಗಿದ್ದರೂ ಮರುದಿವಸ ಗುಪ್ತ ವೇಷದಲ್ಲಿ ಅರಮನೆಗೆ ಸಾಗಿ ಬಾಗಿಲಲ್ಲಿ ಅವಳನ್ನು ಕಾಣುವ ಧಾಷ್ಟ್ರ್ಯ ತೋರುತ್ತಾನೆ.   
ಮೂಲಭಾರತದಲ್ಲಿ   
"ತ್ವರಾವಾನ್ ಕಾಲಪಾಶೇನ ಕಂಠೇಬದ್ಧ: ಪಶುರ್ಯಥಾ  
ನಾವಬುದ್ಧ್ಯತ ಮೂಢಾತ್ಮಾ ಮರಣಂ ಸಮುಪಸ್ಥಿತಿಂ"  
ಎಂಬ ಮಾತು ಅವನ ಪತನದ ಭವಿಷ್ಯವನ್ನೂ ಹೇಳುತ್ತದೆ.
</details>
