+++
title = "005 ಅವರ ಮಧ್ಯದಲಮಲ"

+++

<details><summary>ಗದ್ಯ (ಕ.ಗ.ಪ) </summary>

5. ಆ ಸಖಿಯರ ಸಮೂಹದಲ್ಲಿ ದ್ರೌಪದಿ ಅವನ ಕಣ್ಣಿಗೆ ಬಿದ್ದಳು. ಆ ದ್ರೌಪದಿಯು ನಕ್ಷತ್ರ ಮಾಲಿಕೆಯಲ್ಲಿ ರೋಹಿಣಿಯಂತೆಯೂ ದೇವ ಕನ್ಯೆಯರಲ್ಲಿ ಊರ್ವಶಿಯಂತೆಯೂ ನದಿಗಳಲ್ಲಿ ಗಂಗಾನದಿಯಂತೆಯೂ ಕಾಣಿಸಿದಳು. ಅವಳ ದೇಹದ ಪರಿಮಳವು ವ್ಯಾಪಿಸಿದ್ದರಿಂದ ಅವಳ ಸುತ್ತ ದುಂಬಿಗಳು ಝೇಂಕರಿಸುತ್ತಿದ್ದವು. ಆ ಝೇಂಕಾರ ಧ್ವನಿಯನ್ನು ಕೇಳುತ್ತ ಕೀಚಕನು ದ್ರೌಪದಿಯನ್ನು ಕಂಡ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಮಲ-ಶುದ್ಧವಾದ, ತಾರಾನಿವಹ-ನಕ್ಷತ್ರರಾಶಿ, ಜಾಹ್ನವಿ-ಗಂಗೆ (ಜುಹ್ನು ಮಹರ್ಷಿಯ ಕಿವಿಯಿಂದ ಬಂದವಳು), ಪಸರ-ಹರಡುವಿಕೆ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ರೋಹಿಣಿ - ದಕ್ಷ ಪ್ರಜಾಪತಿಯ 27 ಮಕ್ಕಳಲ್ಲಿ ಒಬ್ಬಳು. ಎಲ್ಲರನ್ನೂ ದಕ್ಷನು ಚಂದ್ರನಿಗೆ ಕೊಟ್ಟು ಮದುವೆ ಮಾಡಿದ್ದ. ಆದರೆ ಅವಳು ಮಹಾ ರೂಪವತಿಯಾಗಿದ್ದುದರಿಂದ ಚಂದ್ರನು ಉಳಿದವರಿಗಿಂತ ಹೆಚ್ಚಾಗಿ ರೋಹಿಣಿಯನ್ನು ಮೆಚ್ಚಿ ಆಕ್ಷೇಪಣೆಗೂ ಗುರಿಯಾಗಿದ್ದನಂತೆ.  
2. ಊರ್ವಶಿ ಉರ್ವಶಿ ನರ-ನಾರಾಯಣರು ತಮ್ಮ ತೊಡೆಯ ಕೂದಲಿನಿಂದ ಸೃಜಿಸಿದ ರೂಪವತಿ. ನರ-ನಾರಾಯಣರ ತಪಸ್ಸನ್ನು ಕೆಡಿಸಲು ಅಪ್ಸರೆಯರ ಸೇನೆಯೊಂದಿಗೆ ಇಂದ್ರ ಬಂದಾಗ, ನಕ್ಕು ನರ-ನಾರಾಯಣರು ಈಕೆಯನ್ನು ಸೃಷ್ಟಿಸಿ ಇಂದ್ರನಿಗೆ ಕೊಟ್ಟಿದ್ದರು.
</details>
