+++
title = "016 ಕಳುಹಿದನು ತನ್ನೊಡನೆ"

+++

<details><summary>ಗದ್ಯ (ಕ.ಗ.ಪ) </summary>

16. ಕೀಚಕನು ತನ್ನ ಜತೆಯಲ್ಲಿ ಬರುತ್ತಿದ್ದ ಅಬ್ಬರದ ಕೂಗಿನ ಪರಿವಾರದವರನ್ನು ಹಿಂದಕ್ಕೆ ಕಳುಹಿಸಿದ. ತನ್ನ ಹಿಂದೆ ಬರುತ್ತಿದ್ದ ತಾಂಬೂಲದ ಹುಡುಗನನ್ನೂ ಕಳಿಸಿಕೊಟ್ಟ. ಅನಂತರ ನರಿಯು ಸಿಂಹಿಣಿಯ ಬಳಿಗೆ ಮೋಹದಿಂದ ಬರುವಂತೆ, ಗರುಡಪತ್ನಿಯನ್ನು ಹಾವು ಸಂತೋಷದಿಂದ ಸಮೀಪಿಸುವಂತೆ ದ್ರೌಪದಿಯ ಬಳಿಗೆ ಬಂದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಗಾವಳಿ-ಗದ್ದಲ, ಅಬ್ಬರದ ಧ್ವನಿ,  ಗುಂಪು, ಹಡಪ-ತಾಂಬೂಲದ ಚೀಲ, ಅಳುಪು-ಸೋಲು, ಮೋಹಗೊಳ್ಳು, ಫಣಿ-ಹಾವು, ಐದಿದ-ಬಂದ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲಭಾರತದಲ್ಲಿ ಮೃಗೇಂದ್ರ ಕನ್ಯಾ ಇವ ಜಂಬುಕೋವನೇ.. ಎಂಬ ಮಾತಿನ ಅನುವಾದ ಸಿಂಹದ ಸತಿಗೆ ನರಿ ಮನವಳುಪುವಂತಿರೆ. ಇದರ ಜೊತೆಗೆ ಗರುಡನ ಪತ್ನಿಯ ಬಳಿಗೆ ಪ್ರೀತಿಯಿಂದ ಹಾವು ಬರುವ ಹೋಲಿಕೆ ಕುಮಾರವ್ಯಾಸನದು. ಈ ಎರಡೂ ಉಪಮೆಗಳು ಕೀಚಕನ ಪತನ ಸೂಚಿಗಳಾಗಿವೆ.
</details>
