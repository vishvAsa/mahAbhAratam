+++
title = "023 ಎಳನಗೆಯ ಬೆಳುದಿಙ್ಗಳನು"

+++

<details><summary>ಗದ್ಯ (ಕ.ಗ.ಪ) </summary>

"ಕಾಂತೆ, ನೀನು ನನ್ನ ಮೇಲೆ ಎಳನಗೆಯ ಬೆಳುದಿಂಗಳನ್ನು ಚೆಲ್ಲಿ ನನ್ನ ತಾಪವನ್ನು ತಗ್ಗಿಸು. ನಿನ್ನ ಮಧುರವಾದ ಮೆಲುಮಾತಿನ ಅಮೃತದಿಂದ ನನ್ನ ದಾಹವನ್ನು ಅಕಟ ಪರಿಹರಿಸು. ನನ್ನ ಕಾಮುಕ ಮನಸ್ಸಿನ ಬಡತನವನ್ನು ನಿನ್ನ ಸ್ತನಗಳ ಶ್ರೀಮಂತಿಕೆಯಿಂದ ಹೋಗಲಾಡಿಸು. ನಿನ್ನ ಮನಸ್ಸಿನ ಪ್ರೀತಿಯನ್ನು ನನ್ನ ಕಡೆಗೆ ತಿರುಗಿಸು" ಎಂದು ಗೋಗರೆದ.
</details>

<details><summary>ಪದಾರ್ಥ (ಕ.ಗ.ಪ) </summary>

ತಳಿತು-ತಳ್ತು, ಹರಡಿ, ಧರಿಸಿ, ಸುಧೆ-ಅಮೃತ, ಅಳಿಮನ-ಹೀನ ಮನಸ್ಸು, (ನಿನಗೆ) ಸೋತ ಮನಸ್ಸು, ಕೀಚಕನ ವಿರಹಸ್ಥಿತಿಯ ಬಡತನ, ದ್ರೌಪದಿಯ ದೇಹ ಸಂಪತ್ತಿನ ಶ್ರೀಮಂತಿಕೆ ಇವುಗಳ ಪ್ರಸ್ತಾವ ಇಲ್ಲಿದೆ. ತೃಷ್ಣೆ-ಬಾಯಾರಿಕೆ, ತಿದ್ದು-ತಿರುಗಿಸು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲಭಾರತದಲ್ಲಿ ಕೀಚಕನು ಸೈರಂಧ್ರಿಗೆ "ನಿನ್ನಂಥ ಅನಿಂದಿತ ರೂಪ ಸೌಂದರ್ಯವತಿಯರನ್ನು ನಾನು ನೋಡಿಯೇ ಇಲ್ಲ" ಎಂದಿದ್ದಾನೆ. ವಿರಾಟಪರ್ವ 4-15.
</details>
