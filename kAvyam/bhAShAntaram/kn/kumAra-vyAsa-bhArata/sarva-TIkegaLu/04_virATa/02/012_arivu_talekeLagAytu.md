+++
title = "012 ಅರಿವು ತಲೆಕೆಳಗಾಯ್ತು"

+++

<details><summary>ಗದ್ಯ (ಕ.ಗ.ಪ) </summary>

12. (ಕೀಚಕನ ಮನಃಸ್ಥಿತಿಯನ್ನು ಕವಿ ವರ್ಣಿಸುತ್ತಿದ್ದಾನೆ.) ದ್ರೌಪದಿಯನ್ನು ಕಂಡ ಕೀಚಕನಿಗೆ ವಿವೇಕ ತಲೆ ಕೆಳಗಾಯಿತು. ಧೈರ್ಯದ ಪ್ರದರ್ಶನವು ಹಾಸ್ಯಕ್ಕೆ ಅವಕಾಶ ಮಾಡಿಕೊಡುವಂತಿದ್ದಿತು. ಲಜ್ಜಾ ಭಾರವು ನೀರಿಲ್ಲದ ನದಿಯಂತಾಯಿತು. ಭಯದ ಬೀಜವು ಮೊಳಕೆಯ ಅವಸ್ಥೆಯಲ್ಲೇ ಸುಟ್ಟು ಕರಕಾಯಿತು. ಲೋಕ ಜ್ಞಾನ ಕಣ್ಮರೆಯಾಯಿತು. ಮನ್ಮಥನ ದಾಳಿ ತೀವ್ರವಾಯಿತು. ಆ ಸಮಯದ ಕೀಚಕನ ಮನಸ್ಸಿನ ಯಾತನೆಯು ವೃದ್ಧಿಗೊಂಡ ಬಗೆಯನ್ನು ವರ್ಣಿಸಲು ನನಗೆ ಸಾಧ್ಯವಿಲ್ಲ.
</details>

<details><summary>ಪದಾರ್ಥ (ಕ.ಗ.ಪ) </summary>

ನಿರಿಗೆ-ಪ್ರದರ್ಶನ, ತೋರುವಿಕೆ, ಸುಕ್ಕು, ಹೊರಿಗೆ-ಭಾರ, ಬರಿದೊರೆ-ಬಱುದೊರೆ, ನೀರು ಇಂಗಿದ ಹೊಳೆ, ಒಣ ನದಿ, ಮರವೆ ಗರಿಗಟ್ಟಿತು-ಮರೆವಿನ ಸಂಭ್ರಮ ಅತಿಯಾಯಿತು, ಮನೋಭವ-ಮನ್ಮಥ, ಇರಿಗೆಲಸ-ಚುಚ್ಚುವ ಕಾರ್ಯ, ಇರಿತ, ಅಂತಸ್ತಾಪ-ಅಂತರಂಗದ ಧಗೆ
</details>

<details><summary>ಪಾಠಾನ್ತರ (ಕ.ಗ.ಪ) </summary>

ಸೂಚನೆ : 'ಬರಿದೊರೆಯಾಯ್ತು' ಈ ರೂಪವನ್ನು ಬರುದೊರೆಯಾಯ್ತು ಎಂದು ತಿದ್ದಿಕೊಳ್ಳಬಹುದು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಹಿಂದಿನ ಐದು ಪದ್ಯಗಳಲ್ಲಿ ತನ್ನ ಕಲ್ಪನೆಯನ್ನು ಬತ್ತಿಸಿಕೊಂಡಿದ್ದ ಕುಮಾರವ್ಯಾಸನು ಇಲ್ಲಿ ಸ್ವಲ್ಪ ಎಚ್ಚ್ಚತ್ತಿದಾನೆ ಎನ್ನಿಸುತ್ತದೆ.   
ಬರುದೊರೆ- ಒಂದು ಸುಂದರ ಪ್ರತಿಮೆ ತುಂಬಿ ಹರಿಯುವ ನದಿಯ ಪಾತ್ರವು ಒಣಗಿರುವುದನ್ನು ಸೂಚಿಸುವ ಪದ.
</details>
