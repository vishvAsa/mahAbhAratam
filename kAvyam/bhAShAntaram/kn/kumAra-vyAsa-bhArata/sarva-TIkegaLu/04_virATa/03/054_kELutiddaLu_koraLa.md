+++
title = "054 ಕೇಳುತಿದ್ದಳು ಕೊರಳ"

+++

<details><summary>ಗದ್ಯ (ಕ.ಗ.ಪ) </summary>

54. ದ್ರೌಪದಿ ಭೀಮನ ಮಾತುಗಳನ್ನು ಕೇಳುತ್ತಿದ್ದಳು. ಅವಳ ಕೊರಳ ಸೆರೆ ಗೋನಾಳಿಯನ್ನು ಅವುಕಿತು. ಅಂದರೆ ಅವಳ ಕೊರಳಿನ ನರವು ಕಂಠದ ಮಣಿಗೆ ಅಂಟಿಕೊಂಡಿತ್ತು. ಬಿಕ್ಕಿ ಬಿಕ್ಕಿ ಅಳುತ್ತ ಆ ಚಂಚಲನೇತ್ರದ ದ್ರೌಪದಿ ಕಣ್ಣೀರಿನಲ್ಲಿ ನೆನೆದುಹೋದಳು. ಶೂಲವು ಹೊಟ್ಟೆಯಿಂದ ಹೊರಟು ಬೆನ್ನಿನಿಂದ ಆಚೆ ಬಂದ ಹಾಗೆ ಆಯಿತು. ಬೆಂಕಿ ತಾಕಿದ ಬಾಳೆಯಂತಾದಳು. ಉದರಜ್ವಾಲೆ ನೆತ್ತಿಯನ್ನು ಆವರಿಸಿದಂತಾಗಿ ಅವಳು ನಿಟ್ಟುಸಿರು ಬಿಡುತ್ತ ಗೋಳಾಡಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಕೊರಳ ಸೆರೆ-ಕೊರಳಿನ ನರ, ಗೋನಾಳಿ-ಕಂಠದ ಮಣಿ, ಬಾಷ್ಪವಾರಿ-ಕಣ್ಣೀರು, ಶೂಲ ಮರುಮೊನೆಗೊಳ್-ಎದೆಗೆ ನೆಟ್ಟ ಶೂಲವು ಬೆನ್ನಿಂದ ಆಚೆ ಬಂದ ಹಾಗೆ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಸೀತಾದೇವಿಯಷ್ಟು ಸಿರಿಯನುಂಡವರಿಲ್ಲ ದ್ರೌಪದಿಯಷ್ಟು ಹರಲಿಯ ಹೊತ್ತವರು (ಹರಲಿ-ನಿಂದೆ, ಅಪವಾದ) ಈ ಲೋಕದಾಗ ಯಾರಿಲ್ಲ" ಎಂಬ ಜನಪದ ಗೀತೆಯೊಂದಿದೆ.  
2. ಕಣ್ಣೀರಿನ ಪ್ರಭಾವ ಇಲ್ಲಿ ಧ್ವನಿತವಾಗಿದೆ.
</details>
