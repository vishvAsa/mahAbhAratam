+++
title = "010 ಅರಿದು ನೆತ್ತರುಗಾಣದಲಗಿದು"

+++

<details><summary>ಗದ್ಯ (ಕ.ಗ.ಪ) </summary>

10. ಅವಳ ರೂಪ ಹರಿತವಾದ ಕತ್ತಿಯ ಅಲಗಿನಂತಿತ್ತು. ಆದರೆ ಅದು ಕತ್ತರಿಸಿದರೂ ರಕ್ತ ಬರುತ್ತಿರಲಿಲ್ಲ. ಹಾಗೆ ಅವಳ ರೂಪ ಅವನನ್ನು ಕತ್ತರಿಸಿಕೊಲ್ಲುವಂತಿತ್ತು. ಬಾರಿಸಿದರೂ  ಬಾಸುಂಡೆ ಏಳಿಸದ ಚಾವಟಿಯ ಹುರಿಯಂತೆ ಅವಳ ರೂಪ.   ಹಾಗೆಯೇ ಅವಳ ರೂಪವೆಂಬುದು ಬಲಿಷ್ಠವಾದ ನೇಣಿನ ಹಗ್ಗದಂತಿತ್ತು. ಅವಳ ರೂಪವು ಕಣ್ಣಿಗೆ ಬಡಿದರೆ ಹೊಗೆಯೇ ಹರಡದೆ ಎದೆಯು ಧಗಧಗನೆ ಹೊತ್ತಿ ಉರಿಯುವಂತಿತ್ತು. ಅರರೆ ! ಅವಳ ಕಣ್ಣುಗಳ ಕತ್ತಿಯ ಹರಿತವಾದ ಅಂಚು ಯಾರ ಕೊರಳನ್ನು ತಾನೇ ಕೊಯ್ಯುವುದಿಲ್ಲ ? ಎಂಥ ವಿವೇಕವಂತನನ್ನೂ ಸತ್ವ ಹೀನನಾಗುವಂತೆ ಮಾಡುವುದಿಲ್ಲ ? ಅಬ್ಬಾ ಈಕೆಯ ರೂಪದ ಎದುರಿಗೆ ಯಾರು ನಿಲ್ಲಬಲ್ಲರು ಎಂದು ಕೀಚಕ ಆಶ್ಚರ್ಯಪಟ್ಟ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅರಿದು-ಕತ್ತರಿಸಿ, ನೆತ್ತರುಗಾಣದ-ರಕ್ತ ಸುರಿಯದ, ಅಲಗು ಇದು-(ದ್ರೌಪದಿಯ ರೂಪವು ಅಂಥ) ಅಲಗು, ಕತ್ತಿಯ ಅಂಚು, ಬಾಸುಳು-ಬಾಸುಂಡೆ, ಮೈಮೇಲೆ ಗುಳ್ಳೆ, ನೇಣ್-ಹಗ್ಗ ಹುರಿ, ಮಸಗದ-ಹೊತ್ತಿಕೊಳ್ಳದ, ಅರಿಕೆ-ವಿವೇಕ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಬರಿಯ ಸಾಂಪ್ರದಾಯಕ ವರ್ಣನೆ ಕವಿ ಸಮಯಗಳಲ್ಲೇ ಮುಳುಗಿದ್ದ ಕವಿ ಇಲ್ಲಿ ತಟಕ್ಕನೆ ತನ್ನ ಪ್ರತಿಭೆಯ ಮಿಂಚಿನ ದರ್ಶನ ಮಾಡಿಸುತ್ತಾನೆ. ಕೀಚಕನು ವೀರನೂ ಕ್ಷತ್ರಿಯನೂ ತಾಮಸ ಸ್ವಭಾವದವನೂ ಆದುದರಿಂದ ಅವನ ಮನೋಧರ್ಮಕ್ಕೆ ಹೊಂದುವ ಪರಿಭಾಷೆಯನ್ನು ಬಳಸಿದ್ದಾನೆ. ಕೊಲ್ಲುವ ಸೌಂದರ್ಯ ಎಂದರೆ ಇದೇ ಅಲ್ಲವೆ ? ಆದರೆ ಈ ಕಾರ್ಯ ಒಳಗಿನಿಂದಲೇ ಚುಚ್ಚುತ್ತದೆ. ಬಾರಿಸುತ್ತದೆ, ಸುಡುತ್ತದೆ, ಎಂಥವರನ್ನೂ ವಿವೇಕಶೂನ್ಯರನ್ನಾಗಿ ಪರಿವರ್ತಿಸುತ್ತದೆ ಎಂಬುದನ್ನು ಕವಿ ಅತ್ಯಂತ ಸೂಕ್ತ ರೂಪಕಗಳಿಂದ ಸ್ಪಷ್ಟಪಡಿಸುತ್ತಾನೆ.   
ಈ ವರ್ಣನೆಯಲ್ಲಿ ಇನ್ನೊಂದು ವಿಶೇಷವಿದೆ. ಕೀಚಕ ತನಗೆ ತಿಳಿಯದಂತೆ ತನ್ನ ಅವಸಾನದ ಚಿತ್ರಗಳನ್ನೇ ಕೊಡುತ್ತ ಹೋಗಿರುವುದು, ಕವಿಯ ಮಾರ್ಮಿಕ ವರ್ಣನಾ ಕುಶಲತೆಯನ್ನು ಸಾರುವಂಥದು. ಒಳಮನಸ್ಸಿನಲ್ಲಿ ಮೂಡುವ ಚಿತ್ರಗಳಲ್ಲೂ ಈ ಬಗೆಯ ಅವಸಾನದ ಧ್ವನಿಯನ್ನು ಪಡಿಮೂಡಿಸಿರುವುದು ಕವಿಯ ಕೌಶಲದ ಕುರುಹಾಗಿದೆ.
</details>
