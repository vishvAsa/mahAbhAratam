+++
title = "071 ತರುಣಿ ಕೀಚಕ"

+++

<details><summary>ಗದ್ಯ (ಕ.ಗ.ಪ) </summary>

71. "ತರುಣಿ ! ಕೀಚಕ ಮತ್ತು ಕೌರವ ಇಬ್ಬರ ಪ್ರಾಣವನ್ನು ತೆಗೆಯುತ್ತೇನೆಂಬ ಶಪಥಕ್ಕೆ ಮುಂಗಡವನ್ನು ಕೊಡುತ್ತಿದ್ದೇನೆ. ಕೆರಳಿದರೆ ಭೀಮನು ನೀತಿ-ಗೀತಿ ಎಂದೆಲ್ಲ ಯೋಚಿಸುತ್ತ ಕೂರುವವನಲ್ಲ, ಹೇಗಾದರೂ ಮಾಡಿ ಅವರಿಬ್ಬರನ್ನೂ ಕೊಲ್ಲುತ್ತೇನೆ. ನೀನು ನನ್ನನ್ನು ತುಂಬ ಕೆರಳಿಸಿದ್ದೀಯೆ. ಇನ್ನೇನು ? ನಿನ್ನ ಕಾರ್ಯ ನನ್ನದು. ಆ ನಾಯಿ ಕೀಚಕನನ್ನು ಕರೆದು ಸಂಕೇತದಲ್ಲಿ ಹೇಳು. ರಾತ್ರಿ ನಾಟ್ಯ ಮಂದಿರಕ್ಕೆ ಬರುವಂತೆ ಆಹ್ವಾನಿಸು.
</details>

<details><summary>ಪದಾರ್ಥ (ಕ.ಗ.ಪ) </summary>

ಹರಣ-ಪ್ರಾಣ, ಸಂಚಕಾರ-ಮುಂಗಡ (ಮೊದಲು ಘೋಷಿಸಿ ಅನಂತರ ಕೊಲ್ಲುವಿಕೆ), ಕೆರಳಿಚಿ-ಇಸುಗೆ ಬದಲಾಗಿ 'ಇಚು' ಪ್ರತ್ಯಯ ಕೆರಳಿಸಿ, ಹರಿಬ-ಕಾರ್ಯ, ಜಾರ-ಸ್ತ್ರೀಲಂಪಟ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭೀಮನ ಒರಟು ಭಾಷೆಯ ಲಹರಿಯನ್ನು ಇಲ್ಲಿ ಕಾಣಬಹುದಾಗಿದೆ.  
ಈ ಕೀಚಕನು ನಾಳೆ ಸೂರ್ಯನನ್ನು ನೋಡಲಾರ ('ನ ಚೇದುದ್ಯಾತಮಾದಿತ್ಯಂ ಪ್ರಾತರುತ್ಥಾಯ ಪಶ್ಯತಿ') ಎಂದು ಮೂಲಭಾರತದಲ್ಲಿ ಭೀಮ ಹೇಳುತ್ತಾನೆ. ನಾಟ್ಯ ಮಂದಿರಕ್ಕೆ ರಾತ್ರಿ ಕರೆಯುವುದರಲ್ಲಿ ಒಂದು ವಿಶೇಷ ಅಂಶವಿದೆ. ಅದು ಹೊಸದಾಗಿ ಕಟ್ಟಿಸಿದ್ದ ನೃತ್ಯ ಮಂದಿರ. ಹಗಲಲ್ಲಿ ನೃತ್ಯಾಭ್ಯಾಸ ಮಾಡುವ ಹುಡುಗಿಯರಿರುತ್ತಾರೆ. ರಾತ್ರಿ ಅದು ನಿರ್ಜನ ಉದ್ಯಾನ. ಅಲ್ಲದೆ ಅದು ಪ್ರೇತವನ. ಅಲ್ಲಿ ಕೀಚಕನಿಗೆ ಅಜ್ಜ ಅಪ್ಪಂದಿರ ದರ್ಶನ ಮಾಡಿಸುತ್ತೇನೆ (ತತ್ರಾಸ್ಯ ದರ್ಶಯಿಷ್ಯಾಮಿ ಪೂರ್ವ ಪ್ರೇತಾನ್ ಪಿತಾಮಹಾನ್) ಎನ್ನುತ್ತಾನೆ. ಈ ಪ್ರಕರಣವು ಕೌರವನಿಗೆ ತಿಳಿದರೆ ಏನುಗತಿ ಎಂಬ ಚಿಂತೆಯೂ ಅವನಿಗಿಲ್ಲ. ಆದುದರಿಂದ ಕೀಚಕನನ್ನು ಅವನ ವಂಶದವರನ್ನು ವಿರೋಧಿಸಿದರೆ ಮತ್ಸ್ಯರಾಜನನ್ನೂ ಕೊಲ್ಲುವುದಾಗಿ ಹೇಳುತ್ತಾನೆ. ಕುಮಾರವ್ಯಾಸನು ಹೇಳದ ಒಂದು ವಿಷಯ ವ್ಯಾಸಭಾರತದಲ್ಲಿದೆ "ಕೌರವನನ್ನು ಕೂಡ ವಧಿಸಿ ನಾನೇ ರಾಜನಾಗುತ್ತೇನೆ. ನಮ್ಮಣ್ಣ ಯುಧಿಷ್ಠಿರ ಇಲ್ಲಿಯೇ ವಿರಾಟನ ಸೇವೆ ಮಾಡಿಕೊಂಡಿರಲಿ"
</details>
