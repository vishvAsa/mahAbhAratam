+++
title = "018 ಶಿವ ಶಿವಾ"

+++

<details><summary>ಗದ್ಯ (ಕ.ಗ.ಪ) </summary>

18. ಅಲ್ಲಿದ್ದ ಸಭಾಸದರನ್ನು ದೂಷಿಸುತ್ತಾ ದ್ರೌಪದಿಯು "ಶಿವ ಶಿವಾ ! ಸುಮ್ಮನೆ ನೋಡುತ್ತಿರುವವರೆಲ್ಲ ಪಾಪಿಗಳು. ನನ್ನ ನಿಟ್ಟುಸಿರು ಪತಿಗಳನ್ನೆಲ್ಲ ತಾಕಲಿ ! ನನ್ನ ಸ್ಥಿತಿ ಏನಾಯ್ತು ? ನಾಲ್ಕು ಜನರ ಮಧ್ಯೆ ಹಾವು ಸಾಯುವುದಿಲ್ಲ ಎಂಬ ಗಾದೆಯಂತಾಯಿತು. ಏನೂ ತಪ್ಪು ಮಾಡದ ನಿರಪರಾಧಿಯಾದ ನನಗೆ ಈ ದುಷ್ಟ ಕೀಚಕ ಅವಮಾನ ಮಾಡಿದ್ದಾನೆ. ಇಲ್ಲಿರುವ ಜನರೋ ಧರ್ಮದ ಚರ್ಚೆಯನ್ನೇ ಮಾಡುತ್ತಿಲ್ಲವಲ್ಲ ! ಆಹಾ ! ಘೋರವಾದ ಕಾಡಿಗೆ ಬಂದಂತಾಯಿತು ? ಎಂದು ದ್ರೌಪದಿ ಸಂಕಟಪಟ್ಟಳು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸುಯ್ಲು-ಸಂಕಟ, ನಿಟ್ಟುಸಿರು, ಪತಿಯಾದವರ ತಾಗಲಿ ಸುಯ್ಲು-ಸೂಕ್ಷ್ಮವಾಗಿ ಇಲ್ಲಿ ದ್ರೌಪದಿ ತನ್ನ ಪತಿಗಳನ್ನೇ ಕುರಿತು ಆಡುತ್ತಿದ್ದಾಳೆ. ನಾಲುವರ ನಡುವಣ ಹಾವು ಸಾಯದು > ಇದೊಂದು ನಾಣ್ಣುಡಿ ಕುಮಾರವ್ಯಾಸನು ಅನೇಕ ಕಡೆ ಬಳಸಿದ್ದಾನೆ. ಹಾವು ಬಂದಾಗ ಒಬ್ಬನೇ ಇದ್ದರೆ ನೇರವಾಗಿ ಅಟ್ಟಿಸಿಕೊಂಡು ಹೋಗಿ ಬಡಿಯುತ್ತಾನೆ. ಏಕೆಂದರೆ ಪ್ರಾಣಭಯ ಅವನನ್ನು ಹಾಗೆ ಪ್ರೇರಿಸುತ್ತದೆ. ಆದರೆ ನಾಲ್ಕು ಜನ ಇದ್ದರೆ ಅವನು ಕೊಲ್ಲಲಿ, ಇವನು ಕೊಲ್ಲಲಿ ಎಂದು ಹಾವನ್ನು ಹೊಡೆಯುವಂತೆ ನಟಿಸಿ ಸುಮ್ಮನಾಗುತ್ತಾರೆ. ತಪ್ಪಿಸಿಕೊಳ್ಳಲು ನೋಡುತ್ತಾರೆಯೇ ಹೊರತು ಅದನ್ನು ಕೊಲ್ಲುವುದರಲ್ಲಿ ಆಸಕ್ತಿ ತೋರುವುದಿಲ್ಲ.  
ಧರ್ಮದ ವಿವರ ಸುದ್ದಿಯನಾಡದೀಜನ- ಸಭಾಸದರು ಧರ್ಮಸೂಕ್ಷ್ಮಗಳನ್ನು ಕುರಿತು ಚರ್ಚೆ, ಸಂವಾದ ಜರುಗಿಸಬೇಕು. ಹಾಗೆ ಮಾಡುತ್ತಿಲ್ಲವಲ್ಲ ಎಂಬ ಸಂಕಟ ದ್ರೌಪದಿಯದು.   
ಮೂಲಭಾರತದಲ್ಲಿ ದ್ರೌಪದಿಯು ವಿರಾಟರಾಯನನ್ನು ಆಕ್ಷೇಪಿಸುವ ಪ್ರಸಂಗವಿದೆ. "ಕೀಚಕನು ಧರ್ಮಜ್ಞ ನಲ್ಲ ! ಈ ಮತ್ಸ್ಯರಾಜನೂ ಅಷ್ಟೆ. ಇಂಥ ರಾಜನನ್ನು ಆರಾಧಿಸುವ ಸಭಾಸದರು ಕೂಡ ಧರ್ಮದ ತಿಳಿವಳಿಕೆಯುಳ್ಳವರಲ್ಲ. !"  
"ಕೀಚಕೋ ನ ಧರ್ಮಜ್ಞೋ ನಚಮತ್ಸ್ಯ : ಕಥಂಚನ  
ಸಭಾಸದೋಪ್ಯಧರ್ಮಜ್ಞಾ ಯ ಏನಂ ಪರ್ಯುಪಾಸತೇ"  
ಮೂಲಭಾರತದಲ್ಲಿ ಕೆಲವರು ಸಭಾಸದರು ಕಿಮಿಯಂ ವಧ್ಯತೇ ಬಾಲಾ ಕೃಪಣಾಚಾಪ್ಯ ಬಾಂಧವಾ' ಈ ಕೀಚಕನು ಈ ಅನಾಥೆಯನ್ನು ಬಾಂಧವರಿಲ್ಲದವಳನ್ನು ಹಿಂಸಿಸಿದ್ದು ಸರಿಯಲ್ಲ ಎಂದುಕೊಂಡರೇ ಹೊರತು ಎದ್ದು ನಿಂತು ಪ್ರತಿಭಟಿಸಲಿಲ್ಲ.
</details>
