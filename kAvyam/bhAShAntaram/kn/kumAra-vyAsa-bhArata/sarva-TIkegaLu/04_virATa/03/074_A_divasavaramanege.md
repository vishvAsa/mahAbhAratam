+++
title = "074 ಆ ದಿವಸವರಮನೆಗೆ"

+++

<details><summary>ಗದ್ಯ (ಕ.ಗ.ಪ) </summary>

74. ಬೆಳಗ್ಗೆ ಕೀಚಕನು ಮತ್ತೆ ಅರಮನೆಯ ಕಡೆ ಬಂದ. ದ್ರೌಪದಿಯನ್ನು ಕಂಡವನು (ಆಕೆ ದ್ರೌಪದಿ ಎನ್ನುವುದಿಲ್ಲ; ಕವಿ ವೃಕೋದರನ ವಲ್ಲಭೆ ! ಎನ್ನುತ್ತಾನೆ.) ಹಿಂದಿನ ದಿನ ಅವಳ ಮೇಲೆ ಕೈ ಮಾಡಿದ್ದಕ್ಕೆ ರಾಕ್ಷಸನಿಂದ ಬಿದ್ದ ಹೊಡೆತದ ನೆನಪಾಗಿ ಈಗ ಅವಳ ಕೈಹಿಡಿಯಲು ಹೆದರಿಕೆಯಾಯಿತು. ಹಾಗೆಯೇ ಅವಳನ್ನು ಮಾತಾಡಿಸಿದ. "ತರುಣಿ ! ನಿನ್ನೆ ರಾತ್ರಿ ನನ್ನ ಪಾಲಿಗೆ ಒಂದು ಯುಗ ಎಂಬಂತೆ ಆಗಿತ್ತು. ನೀನು ಕರುಣೆಯ ಸಾಗರ. ಆ ಮನ್ಮಥನು ನನ್ನ ಪಾಲಿಗೆ ಯಮನಾಗಿ ಬಿಟ್ಟಿದ್ದಾನೆ. ಇದು ನಿನಗೆ ತಿಳಿಯದ ಸಂಗತಿಯೇನೂ ಅಲ್ಲವಲ್ಲ" ಎಂದು ನಗುನಗುತ್ತ ಹೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ವೃಕೋದರ-ತೋಳದಂಥ ಹೊಟ್ಟೆ ಉಳ್ಳವ, ಭೀಮ, ಕೈದುಡುಕು-ಕೈಯಲ್ಲಿ ಮುಟ್ಟು, ದಯಾಂಬುಧಿ-ದಯಾ ಸಮುದ್ರ
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಕೀಚಕನು ತನ್ನನ್ನು ಬಿಡುವುದಿಲ್ಲ ಎಂದು ದ್ರೌಪದಿ ಭೀಮನಿಗೆ ಹೇಳಿದ್ದ ಮಾತು ಇಲ್ಲಿ ನಿಜವಾಗಿದೆ. ಅವನು ಮರುದಿನ ದ್ರೌಪದಿಯ ಬಳಿಗೆ ತಾನೇ ಬಂದು "ರಾಜಸಭೆಯಲ್ಲಿ ನಿನ್ನನ್ನು ಕಾಪಾಡಲು ಯಾರೂ ಇರಲಿಲ್ಲ ಅಲ್ಲವೆ ? ನಿಜವಾಗಿ ವಿರಾಟನು ಹೆಸರಿಗೆ ರಾಜ. ನನ್ನನ್ನು ನೀನು ಸ್ವೀಕರಿಸು" ಎಂದು ಬೇಡಿಕೊಂಡನೆಂದು ವ್ಯಾಸರು ಹೇಳುತ್ತಾರೆ.    
2. ಭೀಮನು ಕೀಚಕನನ್ನು ಕೊಲ್ಲಲು ಒಪ್ಪಿದ್ದರಿಂದ ದ್ರೌಪದಿ ಈಗ ವೃಕೋದರನ ವಲ್ಲಭೆಯಾಗಿರುವುದು ಸಮಂಜಸವಾಗಿದೆ.
</details>
