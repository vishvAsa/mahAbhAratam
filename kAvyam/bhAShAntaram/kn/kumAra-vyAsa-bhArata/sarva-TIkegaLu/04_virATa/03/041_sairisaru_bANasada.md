+++
title = "041 ಸೈರಿಸರು ಬಾಣಸದ"

+++

<details><summary>ಗದ್ಯ (ಕ.ಗ.ಪ) </summary>

41. "ದ್ರೌಪದಿ ನೀನು ಈ ವೇಳೆಯಲ್ಲಿ ನನ್ನ ಬಳಿಗೆ ಬಂದುದನ್ನು ಇಲ್ಲಿಯ ಪಾಕಶಾಲೆಯ ಹೆಂಗಸರು ಸೈರಿಸುವುದಿಲ್ಲ. ಅವರು ಕೆಟ್ಟ ಜನ, ದುಷ್ಟ ಬುದ್ಧಿಯ ಕ್ರೂರ ಜನ, ಅರಮನೆಯ ನಾಯಿಗಳು. ನಾವುಗಳೋ , ಹೊರಗಿನವರು ! ಆದ್ದರಿಂದ ಕಷ್ಟವಾಗುತ್ತದೆ. ಅಕ್ಕಪಕ್ಕದವರಿಗೆ ಎಚ್ಚರವಾಗದಂತೆ ನೀನು ಮೆಲುಧ್ವನಿಯಲ್ಲಿ ಹೇಳು. ನಿನ್ನ ಈ ಸಂಕಟ ಯಾರಿಂದ ಬಂದದ್ದು" ಎಂದು ಭೀಮ ಕೇಳಿದ. ಆಗ ದ್ರೌಪದಿ ಹೀಗೆ ಹೇಳಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಬಾಣಸ-ಅಡಿಗೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಈ ಪದ್ಯದಲ್ಲಿ ಉದ್ಯೋಗವರ್ಗದವರ ಮನೋಧರ್ಮ ಎಂಥದೆಂಬ ಬಗೆಗೆ ಸೂಕ್ಷ್ಮ ಉಲ್ಲೇಖವಿದೆ. ಮೂಲಭಾರತದಲ್ಲಿ ಹೆಚ್ಚಿನ ವಿವರಗಳಿವೆ. ಭೀಮನು ಆನೆಗಳೊಂದಿಗೆ ಹೋರಾಡುತ್ತಿದ್ದಾಗ ವಿರಾಟನ ಅಂತಃಪುರದ ಸ್ತ್ರೀಯರೆಲ್ಲ ಭೀಮನನ್ನು ಮೆಚ್ಚುಗೆಯ ಕಂಗಳಿಂದ ನೋಡುತ್ತಿದ್ದರಂತೆ ? ಹುಲಿಯೊಂದಿಗೆ ಭೀಮನು ಹೋರಾಡುತ್ತಿದ್ದಾಗ ಸುದೇಷ್ಣೆ ಮೆಚ್ಚು ಕಂಗಳಿಂದ ಭೀಮನ ಕಡೆ ನೋಡುತ್ತಿದ್ದಳಂತೆ. ದ್ರೌಪದಿಗೆ ಈ ಎರಡು ದೃಶ್ಯಗಳನ್ನು ಕಂಡು ಮಾತ್ಸರ್ಯವಾಗಿತ್ತೆಂದು ವ್ಯಾಸರು ಹೇಳುತ್ತಾರೆ.  
2. ಭೀಮ-ಸೈರಂಧ್ರಿಯನ್ನು ಬೇರೆ ಬೇರೆಯಾಗಿ ನೋಡಿದ ಅಂತಃಪುರದವರು ಕೂಡ ಇವರಿಬ್ಬರೂ ಅರಮನೆಗೆ ಒಟ್ಟಿಗೆ ಬರುತ್ತಾರೆಂದು ಕೂಡ ಆಡಿಕೊಳ್ಳುತ್ತಿದ್ದರಂತೆ :  
"ಕಲ್ಯಾಣ ರೂಪಾ ಸೈರಂಧ್ರೀ ವಲ್ಲವಶ್ಚಾಪಿ ಸುಂದರ"  
ಸೈರಂಧ್ರಿ ಮಹಾಸುಂದರಿ, ವಲಲನೂ ತುಂಬ ಸುಂದರ, ಅವರಿಬ್ಬರೂ ಒಬ್ಬರಿಗೊಬ್ಬರು ಸಮಜೋಡಿ, ಇತ್ಯಾದಿಯಾಗಿ ಮಾತಾಡಿಕೊಳ್ಳುತ್ತಿದ್ದರಂತೆ.  
ಹಾಗೆಯೇ ಭೀಮನು ಜೀಮೂತಮಲ್ಲನನ್ನು ಮಲ್ಲಯುದ್ಧದಲ್ಲಿ ಕೊಂದ ಮೇಲೆ ಮುಂದೆ ಕ್ರೂರ ಮೃಗಗಳೊಡನೆ ಹೋರಾಡಿ ರಾಜನಿಗೆ ರಂಜನೆ ಒದಗಿಸಿದಾಗ ದ್ರೌಪದಿಯ ದುಗುಡವನ್ನು ಕಂಡು ಸ್ತ್ರೀಯರು ಅವಳಿಗೂ ವಲಲನಿಗೂ ಸಂಬಂಧ ಕಲ್ಪಿಸಿ ಆಡಿಕೊಂಡಿದ್ದರೆಂಬ ವಿಷಯವನ್ನು ದ್ರೌಪದಿಯೇ ಹೇಳಿದ್ದಾಳೆ.  
3. ಮೂಲದಲ್ಲಿ ಈ ಬಗೆಯ ಸಂಭಾಷಣೆಯಿಲ್ಲ. ಭೀಮನು ದ್ರೌಪದಿಯ ಕೈಹಿಡಿದು ಜೋರಾಗಿ ಅಳುತ್ತಾನೆ.
</details>
