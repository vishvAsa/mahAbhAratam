+++
title = "013 ಬಾಯಿ ಹುಳುವುದು"

+++

<details><summary>ಗದ್ಯ (ಕ.ಗ.ಪ) </summary>

13. "ಅಯ್ಯೋ ನೀನು ಹೀಗೆ ಅಸಭ್ಯವಾಗಿ ಮಾತಾಡಿದರೆ ನಿನ್ನ ಬಾಯಲ್ಲಿ ಹುಳ ಸುರಿದೀತು. ಇಂಥ ನಾಯಿತನ (ಅಂದರೆ ಅಕ್ಕನನ್ನಾಶ್ರಯಿಸಿ ನನ್ನನ್ನು ಕರೆಸುವ ಪುಕ್ಕಲು ಸ್ವಭಾವ) ಬೇಡ. ನೀನು ಹಾಳಾಗಬೇಡ. ನಾನು ಬಂದದ್ದು ನಿನಗಾಗಿ ಅಲ್ಲ. ರಾಣಿಯು ಮಧುವನ್ನು ತರಲು ಹೇಳಿದ್ದರಿಂದ ನಿನ್ನ ಮನೆಗೆ ಬಂದೆ ಅಷ್ಟೆ. ನಿನಗೆ ನಿಜವಾಗಿ ಸಾಯುವ ಆಸೆ ಇದ್ದರೆ ಹಸಿದುಕೊಂಡು ನಿನಗಾಗಿ ಕಾಯುತ್ತಿರುವ ಶೂಲವನ್ನು ಹಾಯಿ." ದ್ರೌಪದಿ ಹೀಗೆ ಹೇಳಿದಾಗ ಕೀಚಕನು ಭಂಡತನದಿಂದ "ಅಯ್ಯೋ ! ನಿನ್ನ ಬೈಗುಳ ನನ್ನನ್ನು ನೋಯಿಸಬಲ್ಲವೇ? ಎಂಥದೂ ಇಲ್ಲ" ಎಂದು ಹೇಳುತ್ತ ಅವಳನ್ನು ಹಿಡಿದುಕೊಂಡ.
</details>

<details><summary>ಪದಾರ್ಥ (ಕ.ಗ.ಪ) </summary>

ಹುಳುವುದು- ಹುಳುವುದು (ಹುಳ ಸುರಿದೀತು)  
ಬಯಲನುಡಿ-ಅರ್ಥವಿಲ್ಲದ ಮಾvನ್ನು ಆಡು, ರಾಯನ ಅಂಗನೆ-ಸುದೇಷ್ಣೆ, ಹಸಿದ ಶೂಲವ... ಶೂಲ ಹಸಿದಿದೆ. ಅದಕ್ಕೆ ಏನಾದರೂ ಬೇಕು. ನೀನು ಅದನ್ನು ಚುಚ್ಚಿಕೊಂಡು ಸಾಯಿ, ಅದಕ್ಕೆ ಆಹಾರವಾಗು (ಬಸಿದ ಶೂಲವ ಹಾಯಿ ಹೋಗೆನೆ ಇದು ಎಂ.ವಿ.ಸೀ. ಅವರ ಪಾಠ ಬಸಿದ-ಹರಿತವಾದ)   
ಕ್ಷಿಪ್ರ ಆಕ್ರಮಣದಿಂದ ದ್ರೌಪದಿಯನ್ನು ಅತಂತ್ರಗೊಳಿಸುವುದು ಕೀಚಕನ ಉದ್ದೇಶವಾಗಿತ್ತು. ಮತ್ತೆ ಅವಳು ತಿರಸ್ಕರಿಸಿ ಒರಟು ಮಾತಾಡಿದ್ದರಿಂದ ಅವನು ಕೆರಳಿ ಹೀಗೆ ಮಾಡಿರಲೂ ಬಹುದು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕಂಕಭಟ್ಟ - ಕಂಕ ಎಂದರೆ ಯಮಧರ್ಮರಾಯ. ಇವನಿಗೆ ಜಯ, ವೈಯಘ್ರಪಾದ ಎಂಬ ಹೆಸರುಗಳೂ ಇದ್ದುವು. ಕೈಯ ಗಂಟಿನಲ್ಲಿ ಬಹುಬಗೆಯ ಪಗಡೆಯ ಹಾಸು, ದಾಳಗಳನ್ನು ಇಟ್ಟುಕೊಂಡೇ ಧರ್ಮರಾಯನು ವಿರಾಟನ ಬಳಿಗೆ ಬರುತ್ತಾನೆ.  
ವೈಯಾಘ್ರಪದ್ಯಃ ಪುನರಸಿ ವಿಪ್ರಃ  
ಅಕ್ಷನ್ ಪ್ರಯೋಕ್ತುಂ ಕುಶಲೋ„ಪಿ ದೇವಿತಾ   
ಕಂಕೇತಿ ನಾಮಾಸ್ಮಿ  
ಎಂದು ಪರಿಚಯ ಮಾಡಿಕೊಳ್ಳುವಾಗಲೇ ತನ್ನ ಹೆಸರು ವೈಯಾಘ್ರಪಾದ ಎಂದು ಹೇಳಿಕೊಂಡು ಪಗಡೆಯಾಟದಲ್ಲಿ ತನಗಿರುವ ಪರಿಣತಿಯನ್ನೂ ಹೇಳಿಕೊಳ್ಳುತ್ತಾನೆ. ವಿರಾಟನು ಕಂಕನಿಂದ ಎಷ್ಟರಮಟ್ಟಿಗೆ ಪ್ರಭಾವಿತನಾದನೆಂದರೆ ಅವನು ಪ್ರಜೆಗಳಿಗೆ ''ನೋಡಿ, ನನ್ನಂತೆ ಕಂಕಭಟ್ಟ ಕೂಡ ಈ ನಾಡಿನ ಪ್ರಭು. ಈತನಿಗೆ ಅಪ್ರಿಯವಾದುದನ್ನು ಯಾರಾದರೂ ಮಾಡಿದರೆ ಅವರನ್ನು ಕೊಲ್ಲುತ್ತೇನೆ.'' ಎಂದು ಘೋಷಿಸುತ್ತಾನೆ. ರಾಜನ ಜೊತೆ ಪಗಡೆಯಾಡುವುದು, ಸರಸಸಂಭಾಷಣೆ ನಡೆಸುವುದು ಮತ್ತು ಹಿತವಚನಗಳನ್ನು ಹೇಳುವುದು ಕಂಕಭಟ್ಟನ ಕೆಲಸವಾಯಿತು. ಜೂಜಾಡಿ ಗೆದ್ದ ಹಣವನ್ನು ತಮ್ಮಂದಿರಿಗೆ ಕೊಡುತ್ತಿದ್ದ. ಮುಂಗೋಪಿಯಾದ ಭೀಮನು ಎಲ್ಲರೆದುರಿಗೆ ಕೀಚಕನನ್ನು ಕೊಲ್ಲಲು ಸಿದ್ಧನಾದಾಗ ತುಮಬ ಬುದ್ಧಿವಂತಿಕೆಯಿಂದ ಅದನ್ನು ತಪ್ಪಿಸಿ ತಮ್ಮ ವೇಷ ಬಯಲಾಗದಂತೆ ಎಚ್ಚರವಹಿಸಿದ ಕೀರ್ತಿ ಈತನಿಗೆ ಸಲ್ಲುತ್ತದೆ.  
ಸದಾ ವಿರಾಟನ ಅಭ್ಯುದಯವನ್ನು ಬಯಸುತ್ತಿದ್ದ ಕಂಕಭಟ್ಟನು ಗೋಗ್ರಹಣದ ಸಂದರ್ಭದಲ್ಲಿ ತಮ್ಮಂದಿರೊಂದಿಗೆ ತಾನೂ ಸುಶರ್ಮನ ಮೇಲೆ ಆಕ್ರಮಣಕ್ಕೆ ಹೊರಡುತ್ತಾನೆ. ಸುಮ್ಮನೆ ವಿರಾಟನ ಜೊತೆಗೆ ಹೊರಟಂತೆ ನಟಿಸಿದರೂ ವಿರಾಟನು ಗೋಗ್ರಹಣದ ಸಂದರ್ಭದಲ್ಲಿ ವಿಪತ್ತಿಗೆ ಸಿಲುಕಿದಾಗ ತಮಂ್ಮದಿರಿಗೆ ಹೇಳು ಸುಶರ್ಮನನ್ನು ಸೋಲಿಸುವ ವ್ಯವಸ್ಥೆ ಮಾಡುತ್ತಾನೆ. ಇಲ್ಲೂ ಕೂಡ ಶತ್ರುಗಳಿಗೆ ಪತ್ತೆಯಾಗದಂತೆ ಎಚ್ಚರ ವಹಿಸಲು ಭೀಮ ನಕುಲಾದಿಗಳಿಗೆ ಹೇಳಿದ್ದು ಕಂಕಭಟ್ಟನ ಮುನ್ನೆಚ್ಚರಿಕೆಯ ಗುಣವನ್ನು ತೋರಿಸುತ್ತದೆ. ಇತ್ತ ಕೌರವರೂ ಗೋಗ್ರಹಣಕ್ಕೆ ಬಂದು ಅರ್ಜುನನು ಉತ್ತರನ ಜತೆಯಲ್ಲಿ ಹೋಗಿ ಕೌರವರೊಂದಿಗೆ ಸೆಣಸಿ ಗೆದ್ದ ಸುದ್ದಿ ವಿರಾಟನನ್ನು ಮುಟ್ಟಿದಾಗ ನಡೆದ ನಟಕ ಆಸಕ್ತಿದಾಯಕವಾಗಿದೆ. ಮಗನೇ ಗೆದ್ದ ವೀರನೆಂಬ ಹೆಮ್ಮೆ ವಿರಾಟನಿಗಾದರೆ ಬೃಹನ್ನಳೆ ಸಾರಥಿಯಾಗಿದ್ದುದರಿಂದ ಇದೆಲ್ಲ ಸಾಧ್ಯವಾಯಿತು ಎಂದು ಕಂಕಭಟ್ಟನು ತಿದ್ದುಪಡಿ ಸೂಚಿಸುತ್ತಾನೆ. ಇದನ್ನು ಹಲವಾರು ಬಾರಿ ಕೇಳಿದ. ವಿರಾಟನಿಗೆ ದಾಳಗಳನ್ನೇ ಕಂಕಭಟ್ಟನ ಮುಖಕ್ಕೆ ರಾಚುವಷ್ಟು ಸಿಟ್ಟುಬರುತ್ತದೆ. ಅವನ ಹಣೆಯಿಂದ ರಕ್ತ ನೆಲಕ್ಕೆ ಸೋರದಂತೆ ಅಲ್ಲೇ ಇದ್ದ ಸೈರಂಧ್ರಿ ತನ್ನ ಸೀರೆಯ ಒಂದು ಭಾಗವನ್ನೇ ಹರಿದು ಮುಚ್ಚಿದಾಗ ವಿರಾಟನಿಗೆ ಆಶ್ಚರ್ಯವಾಗುತ್ತದೆ. ಆಗಲೂ ವಿರಾಟನಿಗೆ ಈ ಘಟನೆಗಳ ಕಾಲು-ಕೀಲುಗಳು ಅರ್ಥವಾಗುವುದಿಲ್ಲ. ಕೊನೆಗೆ ಉತ್ತರಕುಮಾರನೇ ನಡೆದ ವಾಸ್ತವ ಘಟನೆಗಳನ್ನು ವಿವರಿಸಿದಾಗ ವಿರಾಟನಿಗೆ ಕಂಕಭಟ್ಟ ಮತ್ತು ಬೃಹನ್ನಳೆಯರ ಶಕ್ತಿ ತಿಳಿದುಬರುತ್ತದೆ. ಮರುದಿನವಂತೂ ಪಾಂಡವರೇ ಕ್ಷತ್ರಿಯ ವೇಷ ಧರಿಸಿ ರಾಜಪೋಷಾಕುಗಳಲ್ಲಿ ಸಿಂಹಾಸನಗಳನ್ನು ಅಲಂಕರಿಸಿ ಕುಳಿತಾಗ ಇವನಿಗ ಎಲ್ಲವೂ ಕ್ರಮೇಣ ತಿಳಿಯುತ್ತದೆ. ಪಾಂಡವರ ಗುರುತುಹಿಡಿದು ಕ್ಷಮೆಯಾಚಿಸಿ ತುಂಬ ಗೌರವದಿಂದ ಕಾಣುತ್ತಾನೆ. ಅಲ್ಲದೆ ಅರ್ಜುನನ ಮಗನಿಗೆ ತನ್ನ ಮಗಳು ಉತ್ತರೆಯನ್ನು ಕೊಟ್ಟು ಮದುವೆ ಮಾಡಿ ಕಂಕಭಟ್ಟನನ್ನು ಬೀಗನನ್ನಾಗಿ ಮಾಡಿಕೊಳ್ಳುತ್ತಾನೆ.  
ವೇಷಾಂತರದಲ್ಲಿ ಧರ್ಮರಾಯನ ವಾಕ್‍ಪ್ರತಿಭೆ, ಜ್ಞನ ಸಂಪತ್ತಿ ಮತ್ತು ಕಾರ್ಯಯೋಜನಾ ಕುಶಲತೆ ಎದ್ದು ಕಾಣುವಂತಿವೆ. ವಿರಾಟಪರ್ವದಲ್ಲಿ ಅವನು ಹೋಮಶೇವನ್ನು ಮಾತ್ರ ತಿಂದುಕೊಂಡು ಕಾಲ ಕಳೆದ, ನೆಲದ ಮೇಲೆ ಮಲಗಿದ, ತಮ್ಮಂದಿರನ್ನು ಚೆನ್ನಾಗಿ ವಿಚಾರಿಸಿಕೊಂಡದ್ದು ಅವನ ಹಿರಿಮೆಯನ್ನು ಹೇಳುತ್ತದೆ.  
ಗುಪ್ತ ವೇಷದಲ್ಲಿರುವುದರಿಂದ ಅವಳು ಕಂಕಭಟ್ಟ ಎಂದು ಕರೆದಿದ್ದರೂ ಧರ್ಮ ಎಂಬ ಶಬ್ದವನ್ನು ಧ್ವನಿಪೂರ್ಣವಾಗಿ ಬಳಸಿರುವುದನ್ನು U್ಪಮನಿಸಬೇಕು ನಾವು ಇಬ್ಬರೂ ದೇಶಿಗರಲ್ಲ ಎಂಬ ಮಾತಿಗೂ ಈ ಧ್ವನಿಶಕ್ತಿಯಿದೆ. ಬೇರೆಯವರಿಗೆ ತಿಳಿಯದಂತೆ ಅವಳು ನೇರವಾಗಿ ಧರ್ಮರಾಯನಿಗೆ ಹೇಳುತ್ತಿದ್ದಾಳೆ. ಬರಿಯ ಧರ್ಮೋಪದೇಶಮಾಡಿದರೆ ಏನು ಪ್ರಯೋಜನ ? ಅದನ್ನು ಸಂದರ್ಭ ಬಂದಾಗ ಆಚರಿಸಿ ತೋರಿಸಬೇಕು ಎಂಬ ಭಾವ ಇಲ್ಲಿದೆ.
</details>
