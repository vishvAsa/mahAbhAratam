+++
title = "033 ಯಮಸುತಙ್ಗರುಹುವೆನೆ ಧರ್ಮ"

+++

<details><summary>ಗದ್ಯ (ಕ.ಗ.ಪ) </summary>

33. "ಧರ್ಮರಾಯನಿಗೆ ಹೇಳೋಣ ಎಂದರೆ ಅವನಿಗೆ ಧರ್ಮದ ಕ್ಷಮೆಯ ಗರ ಬಡಿದುಕೊಂಡಿದೆ. ಅರ್ಜುನನಿಗೆ ನನ್ನ ಮೇಲೆ ಮಮತೆಯುಂಟು ನಿಜ. ಆದರೆ ಅವನಿಗೆ ತನ್ನ ಅಣ್ಣನ ಆಜ್ಞೆಯ ಭ್ರಮೆ ಕವಿದಿದೆ. ಉಳಿದ ಇಬ್ಬರು ನಕುಲ ಸಹದೇವರನ್ನು ಕೇಳೋಣ ಎಂದರೆ ಅವರು ಈ ಕೀಚಕ ನಾಯಿಯನ್ನು ಕೊಲ್ಲಲು ಸಮರ್ಥರಲ್ಲ. ಈ ವಿಷಯದಲ್ಲಿ ನನಗೆ ಸಂದೇಹವಿಲ್ಲ" ಎಂದುಕೊಳ್ಳುತ್ತಾಳೆ.
</details>

<details><summary>ಪದಾರ್ಥ (ಕ.ಗ.ಪ) </summary>

ಧರ್ಮಕ್ಷಮೆ-ಧರ್ಮಕಾಪಾಡಿಕೊಳ್ಳುವುದಕ್ಕಾಗಿ ಸಹನೆ, ಗರ-ಗ್ರಹ, ಅಕ್ಷಮರು-ಅಸಮರ್ಥರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಈ ಪದ್ಯದಲ್ಲಿ ದ್ರೌಪದಿ ನಾಲ್ವರು ಸೋದರರನ್ನೂ ತೂಗಿ ನೋಡಿರುವ ಬಗೆ ಅದ್ಭುತವಾಗಿದೆ. ಧರ್ಮರಾಯ ಅವಳ ದೃಷ್ಟಿಯಲ್ಲಿ ಧರ್ಮಕ್ಷಮೆಯ ಗ್ರಹ ಬಡಿದಂತಾಡುವವನು. ಅಂದರೆ ಇವೆಲ್ಲ ಎದುರಿಸಿ ಮರೆಯಬೇಕಾದ ಸಂಗತಿಗಳು ಎಂಬಷ್ಟು ಸಹನೆ ಅವನದು. ವಿರಾಟನ ಸೇವಾ ವೃತ್ತಿಯಲ್ಲಿರುವಾಗ ಮುಜುಗರ ತರುವ ಯಾವ ಕೆಲಸವನ್ನೂ ಮಾಡಬಾರದು ಎಂಬ ಮತ್ತು ಗುಪ್ತವೇಷದಲ್ಲಿರುವಾಗ ಸಿಕ್ಕಿಬೀಳುವ ಕೆಲಸ ಮಾಡಬಾರದು ಎಂಬ ಧರ್ಮಪ್ರಜ್ಞೆ ಅವನಿಗಿದೆ. ಅರ್ಜುನನಿಗೆ ದ್ರೌಪದಿಯ ಮೇಲೆ ಅಪಾರ ಮಮತೆ ಇರುವುದೇನೋ ನಿಜ. ಆದರೆ ಅವನ ಮನಸ್ಸಿನ ಪಟ್ಟಿಯಲ್ಲಿ ಮೊದಲ ಪ್ರಾಶಸ್ತ್ಯವಿರುವುದು ಧರ್ಮರಾಯನ ಆಜ್ಞೆಯ ಮೇಲೇ ಹೊರತು ಬೇರೆ ಯಾವುದರ ಮೇಲೂ ಅಲ್ಲ. ಆದುದರಿಂದ ಅಣ್ಣನಿಗೆ ಇಷ್ಟವಿಲ್ಲದ ಕೆಲಸವನ್ನು ಅವನು ಮಾಡಲಾರ. ನಕುಲ ಸಹದೇವರು ಮಹಾವೀರರಾದರೂ ಕೀಚಕನಂಥ (ಅವನ ಹೆಸರು 'ಸಿಂಹ ಬಲ') ಮಹಾವೀರ ರಾಕ್ಷಸನನ್ನು ಎದುರಿಸಿ ಗೆಲ್ಲುವ ಚಾಕಚಕ್ಯ ಅವರಿಗಿಲ್ಲ. ಆ ಕೀಚಕ ನಾಯನ್ನು ಕೊಲ್ಲಲು ಖಂಡಿತ ಅವರಿಗೆ ಆಗದು. ಆ ಸಂದರ್ಭವನ್ನು ಬಳಸಿಕೊಂಡು ಕುಮಾರವ್ಯಾಸನು ನಾಲ್ವರು ಸೋದರರ ಸ್ವರೂಪ ಸ್ವಭಾವಗಳನ್ನು ಸಮರ್ಥವಾಗಿ ಚಿತ್ರಿಸಿದ್ದಾನೆ.
</details>
