+++
title = "093 ತಲೆಯನೆದೆಯೊಳಗಿಕ್ಕಿ ಕೈ"

+++

<details><summary>ಗದ್ಯ (ಕ.ಗ.ಪ) </summary>

93. ಸತ್ತ ಕೀಚಕನ ತಲೆಯನ್ನು ಭೀಮನು ಎದೆಗೆ ಸಿಕ್ಕಿಸಿದ. ಕೈಕಾಲುಗಳನ್ನು ಹೊಟ್ಟೆಗೆ ಸಿಕ್ಕಿಸಿದ. ಅನಂತರ ದೂರ ಹೋದ.  ದ್ರೌಪದಿಯನ್ನು ಕರೆದು ಅವಳಿಗೆ ಕೀಚಕನ ಹೆಣದ ಸ್ಥಿತಿಯನ್ನು ತೋರಿಸಿದ. ಕೀಚಕನ ದೇಹವು ಯಮನ ಕೋಣದಿಂದ ತುಳಿಸಿಕೊಂಡ ಹಾಗೆ ಭೂಮಿಗೆ ಒರಗಿತ್ತು. ಅದನ್ನು ಕಂಡು ದ್ರೌಪದಿಯು ಭೀಮಸೇನನನ್ನು ಅಪ್ಪಿ ಮುದ್ದಾಡಿ ಸಂಭ್ರಮಿಸಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ತೊಲಗು-ಹೋಗು, ಖಳ-ದುಷ್ಟ, ಕಾಲನಕೋಣ-ಯಮನ ವಾಹನವಾದ ಕೋಣ
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಎಲ್ಲ ಅಂಗಗಳೂ ಉಜ್ಜಲ್ಪಟ್ಟು ಬರಿಯ ಮಾಂಸಪಿಂಡವಾಗಿದ್ದ ಕೀಚಕನ ದೇಹವನ್ನು ಭೀಮನು ದ್ರೌಪದಿಗೆ ತೋರಿಸಿದನೆಂದು ವ್ಯಾಸರು ಹೇಳುತ್ತಾರೆ   
"ತಂ ಮಥಿತ ಸರ್ವಾಂಗಂ ಮಾಂಸ ಪಿಂಡೋಪಮಂ ಕೃತಂ   
ಕೃಷ್ಣಾಯ ದರ್ಶಯಾಮಾಸ ಭೀಮಸೇನೋ ಮಹಾಬಲಃ"  
2. ಅಲ್ಲಿ ಕತ್ತಲಿದ್ದುದರಿಂದ ಭೀಮನು ತನ್ನ ಎರಡು ಕೈಗಳನ್ನು ಉಜ್ಜಿ ಬೆಂಕಿಯನ್ನು ಸೃಷ್ಟಿಸಿ ಅದರ ಬೆಳಕಿನಲ್ಲಿ ದ್ರೌಪದಿಗೆ ಕೀಚಕನ ಹೆಣವನ್ನು ತೋರಿಸಿದನೆಂದು ವ್ಯಾಸರು ಹೇಳುತ್ತಾರೆ.  
3. ಹಿಂದೆ ಪರಮೇಶ್ವರನು ಪಶುವಿನ ಅವಯವಗಳನ್ನು ದೇಹದೊಳಗೆ ಸೆಕ್ಕಿಸಿದಂತೆ ಭೀಮನು ಕೀಚಕನ ಕೈಕಾಲು ಕುತ್ತಿಗೆ ತಲೆಗಳನ್ನು ಅವನ ಶರೀರದೊಳಗೆ ಕೂರಿಸಿದನಂತೆ !
</details>
