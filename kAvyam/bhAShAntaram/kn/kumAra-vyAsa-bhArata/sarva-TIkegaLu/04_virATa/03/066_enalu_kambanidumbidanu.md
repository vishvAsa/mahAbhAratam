+++
title = "066 ಎನಲು ಕಮ್ಬನಿದುಮ್ಬಿದನು"

+++

<details><summary>ಗದ್ಯ (ಕ.ಗ.ಪ) </summary>

66. ದ್ರೌಪದಿಯ ಸಾವಿನ ನಿರ್ಧಾರವನ್ನು ಕೇಳಿ ಭೀಮನ ಕಣ್ಣಿನಲ್ಲಿ ನೀರುಕ್ಕಿತು. ಅಂತರಂಗ ಆದ್ರ್ರವಾಯಿತು. ರೋಷವುಕ್ಕಿತು. ಮನಸ್ಸಿನಲ್ಲೇ ಹಗೆಗಳನ್ನು ಹಿಂಡಿದ. ದ್ರೌಪದಿಯನ್ನು ನೋಡಿ ರೋಮಾಂಚನಗೊಂಡು ಮೆಲ್ಲನೆ ಅವಳನ್ನು ಅಪ್ಪಿಕೊಂಡ. ತನ್ನ ಸೆರಗಿನಿಂದ ಅವಳ ಕಣ್ಣುಗಳನ್ನು ಒರೆಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ತನು ಪುಳಕ-ದೇಹದಲ್ಲಿ ರೋಮಾಂಚನ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭೀಮನು ಉಳಿದೆಲ್ಲರ ಮೇಲೆ ಕೆರಳಿ ದ್ರೌಪದಿಯ ಸಹಾಯಕ್ಕೆ ಬರುವುದಿಲ್ಲ ಎಂದು ಹೇಳಿದ್ದನಷ್ಟೆ. ಆದರೆ ದ್ರೌಪದಿಯು ಅಂತರಂಗದ ಯಾತನೆಯನ್ನು ವಿವರವಾಗಿ ಬಿಡಿಸಿಟ್ಟ ಮೇಲೆ ಅವನ ಮನಸ್ಸು ಅಷ್ಟೇ ವೇಗದಲ್ಲಿ ದ್ರೌಪದಿಯ ಕಡೆಗೆ ತಿರುಗಿತು. 'ಹಗೆಗಳನ್ನು ಹಿಂಡಿದನು ಮನದೊಳಗೆ' ಎಂಬ ಮಾತಿನಲ್ಲಿ ಅವನ ಕ್ಷಿಪ್ರ ಮನಃಕ್ರಿಯೆ ವ್ಯಕ್ತವಾಗಿದೆ. ಒಂದು ರೀತಿಯಲ್ಲಿ ಭೀಮನದು ಎಲ್ಲಾ ಅತಿರೇಕಗಳೇ ಪ್ರೀತಿ ಕೂಡ ಅವನ ಸ್ವಭಾವಕ್ಕೆ ಅನುಗುಣವಾದ ರೀತಿಯ ನಡವಳಿಕೆ.
</details>
