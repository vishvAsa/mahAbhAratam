+++
title = "003 ಎನಲು ಭುಗಿಲೆನ್ದಳು"

+++

<details><summary>ಗದ್ಯ (ಕ.ಗ.ಪ) </summary>

3. ಆ ಮಾತುಕೇಳಿ ಸುದೇಷ್ಣೆ ಕೂಡಲೇ ಸಿಟ್ಟಿಗೆದ್ದಳು "ಛೀ ! ಸುಡು. ತುಂಬ ಜಂಬದ ಮಾತಾಡುತ್ತಿದ್ದೀಯೆ. ನಿನ್ನಂಥ ಅಲ್ಪಳಿಂದ ನನಗಾಗಲಿ ನನ್ನವರಿಗಾಗಲಿ ಹಾನಿಯಾಗುವುದುಂಟೆ ? ನನ್ನ ತಮ್ಮ ಎಂಥ ವೀರ ಎಂಬುದು ನಿನಗೆ ಗೊತ್ತಿಲ್ಲ. ಈಗ ಆ ಮಾತೆಲ್ಲ ಯಾಕೆ ? ಸುಮ್ಮನೆ ಆತನ ಬಳಿಗೆ ಹೋಗಿ ಬಾ, ನಡಿ" ಎಂದಾಗ ಅಬಲೆಯಾದ ಸೈರಂಧ್ರಿಯು ವಿಧಿಯಿಲ್ಲದೆ ಅವಳ ಮಾತಿಗೆ ಒಪ್ಪಿ ಅರಮನೆಯಿಂದ ಹೊರಟಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಭುಗಿಲ್ ಎನ್ನು = ಕೂಡಲೇ ಸಿಟ್ಟಿಗೇಳು, ಹಾನಿ ಹರಿಬ-ಕೆಡುಕು, ತೊಂದರೆ, ಅನುಜ-ತಮ್ಮ, ಹೊರವಡು-ಹೊರಡು, ನಿಜ-ತನ್ನ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವ್ಯಾಸಭಾರತದಲ್ಲಿ ಸುದೇಷ್ಣೆ ಹೀಗೆ ಕೆರಳುವುದಿಲ್ಲ. ನಾನು ನಿನ್ನನ್ನು ಕಳಿಸಿರುವಾಗ ಆತ ನಿನ್ನನ್ನು ಬಾಧಿಸುವುದಿಲ್ಲ. (ನೈವ ತ್ವಾಂ ಜಾತು ಹಿಂಸ್ಯಾತ್ ಸ ಇತಃ ಸಂ ಪ್ರೇಷಿತಾ ಮಯಾ) ಎನ್ನುತ್ತಾಳೆ.  
'ಎನಲು' ಎಂಬ ಶಬ್ದನೋಡಿ ಹೀಗೆ ಸಮುಚ್ಚಯದಿಂದ ವಾಕ್ಯಾರಂಭ ಮಾಡುವುದನ್ನು ಹಲವೆಡೆ ಕಾಣಬಹುದು.
</details>
