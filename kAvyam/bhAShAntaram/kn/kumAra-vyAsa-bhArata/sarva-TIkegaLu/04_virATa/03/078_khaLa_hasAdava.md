+++
title = "078 ಖಳ ಹಸಾದವ"

+++

<details><summary>ಗದ್ಯ (ಕ.ಗ.ಪ) </summary>

78. ಕೀಚಕನು ಪರಮ ಸಂತೋಷದಿಂದ ಆಯಿತು ಎಂದು ಹಸಾದವನ್ನು ಹಾಕಿ ತನ್ನ ಮನೆಗೆ ಹೋದ. ಸಂಜೆಯಾಯಿತು. ಅಂಬುಜ ಬಾಂಧವ (ತಾವರೆಯ ಮಿತ್ರ) ನಾದ ಸೂರ್ಯನು ಪಶ್ಚಿಮ ಪರ್ವತದ ತಪ್ಪಲ ಕೊಳದಲ್ಲಿದ್ದ ತಾವರೆಯ ಬನಕ್ಕೆ ತೆರಳಿದ. (ಅಂದರೆ ಕತ್ತಲಾಯಿತು) ಈ ಕಡೆ ತಾವರೆಯಂತೆ ಅರಳಿದ ಮುಖದ ದ್ರೌಪದಿಯು ಆ ಕಗ್ಗತ್ತಲೆ ಹರಡಿದ್ದ ಆವರಣದಲ್ಲಿ ತನ್ನ ಕಣ್ಣಿನ ಬೆಳಕೇ ದಾರಿಯನ್ನು ತೋರುತ್ತಿರಲು ಭೀಮನಿದ್ದ ಪಾಕಶಾಲೆಗೆ ಬಂದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಖಳ-ದುಷ್ಟ, ಕೀಚಕ, ಹಸಾದವ ಹಾಯ್ಕಿ-ಪ್ರಸಾದ ಎಂದು ಹೇಳುತ್ತ, ಅಂದರೆ ಅಪ್ಪಣೆ ಎನ್ನುತ್ತಾ (ರಾಜರ ಆಸ್ಥಾನದ ಸ್ವಾಮಿಗಳ ಆಲಯದ ಭಾಷೆ ಇದು, ಏನು ಹೇಳಿದರೂ ಪ್ರಸಾದ ಎಂದು ಸ್ವೀಕರಿಸುವ ಪದ್ಧತಿ. ಅರಮನೆಯ ಊಳಿಗದವರದು ತಮ್ಮ ಚಿತ್ತ ಎಂಬರ್ಥ) ಐದಿದ-ಹೋದ, ಅಬುಜಬಾಂಧವ-ತಾವರೆಯ ಬಂಧು, ಸೂರ್ಯ, ಕಂಗಳ ಬೆಳಕು ಬಟ್ಟೆಯ ತೋರೆ-ಇದು ಒಂದು ಕವಿ ಸಮಯ. ದ್ರೌಪದಿಯ ಕಣ್ಣುಗಳು ಮಿಂಚಿನಂತಿದ್ದವಂತೆ. ಆ ಮಿಂಚಿನ ಬೆಳಕಿನಿಂದ ದ್ರೌಪದಿ ಕಗ್ಗತ್ತಲಲ್ಲೂ ದಾರಿಕಂಡುಕೊಳ್ಳುತ್ತಿದ್ದಳು ಎಂದರ್ಥ. ಕಂಗಳ ಬೆಳಕು ತಿಮಿರವ ಕೆಡಿಸೆ (ವಿರಾಟ ಪರ್ವ 3-35) ಎಂಬ ಮಾತಿನ ಅರ್ಥವೂ ಇದೇ. ಬಾಣಸಿನ ಮನೆ-ಪಾಕಶಾಲೆ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಲಭಾರತದಲ್ಲಿ ಪರಮ ಸಂತೋಷದಿಂದ ಮನೆಗೆ ಹಿಂದಿರುಗಿದ ಸಂಗತಿಯಿದೆ. (ಕೀಚಕೋ„ಥ ಗೃಹಂ ಗತ್ವಾ ಭೃಶಂ ಹರ್ಷ ಪರಿಪ್ಲುತ")  
(ಸೂರ್ಯ ಮುಳುಗಿದ ಎಂದರೆ ತಾವರೆ ಮುಚ್ಚಿಕೊಳ್ಳಬೇಕಲ್ಲವೆ ? ಆದರೆ ಇಲ್ಲಿ ದ್ರೌಪದಿಯ ಕಣ್ಣಿನ ತಾವರೆ ಅರಳಿಕೊಂಡಿತು ಎಂಬ ಮಾತಿನ ಸೊಗಸನ್ನು ಪರಿಭಾವಿಸಬೇಕು)
</details>
