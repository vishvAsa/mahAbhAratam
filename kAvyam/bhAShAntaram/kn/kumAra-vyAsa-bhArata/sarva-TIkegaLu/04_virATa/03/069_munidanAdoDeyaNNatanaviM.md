+++
title = "069 ಮುನಿದನಾದೊಡೆಯಣ್ಣತನವಿಂ"

+++

<details><summary>ಗದ್ಯ (ಕ.ಗ.ಪ) </summary>

69. ಮುಂದುವರಿದು ಭೀಮ ಹೇಳುತ್ತಾನೆ. "ನಮ್ಮಣ್ಣ ಧರ್ಮರಾಯನಿಗೆ ನನ್ನ ಕೃತ್ಯದಿಂದ ಕೋಪಬಂದರೆ ಅವನೊಂದಿಗೆ ಸೋದರ ಸಂಬಂಧವನ್ನು ಕಡಿದುಕೊಳ್ಳುತ್ತೇನೆ. ಅರ್ಜುನ ನಕುಲರು ಕೆರಳಿ ನಿಂತರೆ ಅವರಿಗೂ ನನ್ನ ಶಕ್ತಿ ಎಷ್ಟೆಂಬುದನ್ನು ತೋರಿಸುತ್ತೇನೆ. ಸಹದೇವನು ಪ್ರತಿಭಟಿಸಲು ಬಂದರೆ ಅವನನ್ನು ನನ್ನ ತಮ್ಮನೆಂದೇ ಪರಿಗಣಿಸುವುದಿಲ್ಲ. ಕೊನೆಗೆ ಶ್ರೀಕೃಷ್ಣನು ನನ್ನ ಮೇಲೆ ಬಿದ್ದರೆ ಆ ಶ್ರೇಷ್ಠ ಮುರಾರಿಯ ಮಾತನ್ನು ಮೀರುತ್ತೇನೆ. ಇಷ್ಟಕ್ಕೆಲ್ಲ ನಾನು ಸಿದ್ಧ. ಅನಂತರ ನನಗೆ ಸಮಾನ ಬಲಶಾಲಿ ಯಾರಿದ್ದಾರೆ ? ಕೀಚಕನ ತಮ್ಮಂದಿರು ಪ್ರತಿಭಟಿಸಿದರೆ ಅವರನ್ನೆಲ್ಲ ಸವರಿ ಹಾಕುತ್ತೇನೆ.
</details>

<details><summary>ಪದಾರ್ಥ (ಕ.ಗ.ಪ) </summary>

ಕನಲು-ಕೋಪಿಸಿಕೊಳ್ಳು, ಕೈದೋರು-ಶಕ್ತಿಯ ರುಚಿ ತೋರಿಸು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ದ್ರೌಪದಿಗಾಗಿ ಎಲ್ಲರ ವಿರೋಧವನ್ನು ಕಟ್ಟಿಕೊಳ್ಳಲು ಭೀಮನು ಸಿದ್ಧನಾಗಿದ್ದಾನೆಂಬ ಸಂಗತಿ ಇಲ್ಲಿ ಸ್ಪಷ್ಟವಾಗುತ್ತದೆ. 'ದ್ರೌಪದೀ ವಾಕ್ಯ ಪಾಥೇಯೌ' (ದ್ರೌಪದಿಯ ಮಾತು ಅವನಿಗೆ ದಾರಿಯ ಬುತ್ತಿ) ಎಂಬ ವ್ಯಾಸರ ಮಾತನ್ನು ಇಲ್ಲಿ ನೆನೆಯಬಹುದು.   
ಪಂಪನ ಭೀಮನು ದ್ರೌಪದಿಗೆ "ಈ ಕೀಚಕನು ಮತ್ತೊಬ್ಬ ದುಶ್ಶಾಸನನ ನಂಟ" ಎಂದು ಹೇಳುತ್ತಾನೆ.
</details>
