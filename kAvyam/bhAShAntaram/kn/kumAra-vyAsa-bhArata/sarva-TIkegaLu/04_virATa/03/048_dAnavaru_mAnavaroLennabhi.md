+++
title = "048 ದಾನವರು ಮಾನವರೊಳೆನ್ನಭಿ"

+++

<details><summary>ಗದ್ಯ (ಕ.ಗ.ಪ) </summary>

48. "ದ್ರೌಪದಿ ನನಗೇನೂ ಕೋಪ ಬರುವುದಿಲ್ಲ. ದಾನವ ಮಾನವರಲ್ಲಿ ನನ್ನ ಮರ್ಯಾದೆಯನ್ನು ಕಳೆಯುವವನನ್ನು ನಾನು ಏನೆಂದು ಹೆಸರು ಹಿಡಿದು ಹೇಳಲಿ ? ನೀನು ನಿನಗಾದ ನೋವಿನಿಂದಾಗಿ ಹೀಗೆ ಮಾತಾಡಿದರೆ ನನಗೆ ಮನಸ್ಸಿನಲ್ಲಿ ಸ್ವಲ್ಪವೂ ಕೋಪವಿಲ್ಲ.   
ನಿಜ ಹೇಳಲೆ ದ್ರೌಪದಿ ! ಈ ನಪುಂಸಕ ಸೋದರೊಡನೆ ಹುಟ್ಟಿದ ನನಗೆ ಮೂಗಿದೆ ಎಂದು ಯಾರಾದರೂ ಹೇಳುತ್ತಾರೆಯೆ ? ಆದುದರಿಂದ ಮಾನಿನಿಯಾದ ದ್ರೌಪದಿ ! ನಿನಗೆ ತೋಚಿದ ಹಾಗೆ ಹೇಳು, ಹೆದರಬೇಡ. ಏನು ಬೇಕಾದರೂ ಹೇಳಿಕೋ (ನಾನು ಜಗ್ಗುವುದಿಲ್ಲ ಎಂದರ್ಥ)
</details>

<details><summary>ಪದಾರ್ಥ (ಕ.ಗ.ಪ) </summary>

ಖಾತಿ-ಕೋಪ
</details>

<details><summary>ಪಾಠಾನ್ತರ (ಕ.ಗ.ಪ) </summary>

ಮೊದಲ ಸಾಲು: ಮಾನವರು ದಾನವರೊಳೆನ್ನಭಿಮಾನವನು ಇದು ಸರಿಯಾದ ಪಾಠ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೂಗುಳ್ಳವನೆ - ನಡುಗನ್ನಡದಲ್ಲಿ ಮೂಗು ಪೌರುಷದ ಸಂಕೇತವಾಗಿತ್ತು. ಮೂಗುಮೇಲೆತ್ತಿ ನಡೆಯುವುದು ಪ್ರತಿಷ್ಠೆಯ ಸಂಕೇತವಾಗಿತ್ತು. ಮೂಗಿರದವನು ಎಂದರೆ ಹೇಡಿ ಎನ್ನಿಸಿಕೊಳ್ಳುತ್ತಿದ್ದ.
</details>
