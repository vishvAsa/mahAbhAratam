+++
title = "021 ನೊನ್ದಳಕಟಾ ಸತಿಯೆನುತ"

+++

<details><summary>ಗದ್ಯ (ಕ.ಗ.ಪ) </summary>

21. ಭೀಮನು ಮಾತ್ರ ತನ್ನ ದ್ರೌಪದಿ ತುಂಬ ನೊಂದಿದ್ದಾಳೆ ಎಂಬ ಸಂಕಟದಿಂದ ವಿಸ್ಮಯದಿಂದ ಸ್ತಬ್ಧನಾಗಿ ನಿಂತ. ಅನಂತರ ಕೋಪದಿಂದ ಬಾಡಿ ಸ್ವಲ್ಪ ಮೈ ಬಗ್ಗಿಸಿದ. ತುಂಬ ರೋಷಭಾವದಿಂದ ಅವುಡು ಕಚ್ಚಿದ. ಜನರಿಗೆ ಗೊತ್ತಾಗದಂತೆ ಕುಚೇಷ್ಟೆ ಮಾಡುವವನ ಹಾಗೆ ಮೆಲ್ಲನೆ ಬಾಗಿ ರಾಜಾಲಯದ ಮುಂದೆ ಇದ್ದ ದೊಡ್ಡ ಮರದ ಕಡೆ ನೋಡಿದ
</details>

<details><summary>ಪದಾರ್ಥ (ಕ.ಗ.ಪ) </summary>

ಸೈವೆರಗು-ದಿಗ್ಭ್ರಮೆ, ಆಶ್ಚರ್ಯ, ವಿಸ್ಮಯ, ಖತಿ-ಕೋಪ, ಔಡು-ಅವಡು, ದವಡೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭೀಮನಿಗೆ ಸಹಿಸಲಾಗಲಿಲ್ಲ. ಆದರೆ ಮಾತಾಡುವಂತಿಲ್ಲವಲ್ಲ. ಆದರೂ ಅಣ್ಣನಿಗೆ ತಿಳಿಯುವ ಹಾಗೆ ತನ್ನ ದೇಹಚೇಷ್ಟೆಯನ್ನು ಪ್ರಕಟಿಸಿದ್ದು ತುಂಬ ಅರ್ಥಪೂರ್ಣವಾದ ಧ್ವನಿಗಾರಿಕೆಯ ಚಟುವಟಿಕೆಯಾಗಿದೆ. ಮೂಲದಲ್ಲೂ ಈ ದೃಶ್ಯವಿದೆ. ಮದಿಸಿದ ಆನೆಯಂತೆ ಆ ಮರವನ್ನು ನೋಡುತ್ತ ಭೀಮನು ಧರ್ಮರಾಯನ ಕಡೆ ತಿರುಗಿದನೆಂದು ವ್ಯಾಸರು ಹೇಳುತ್ತಾರೆ (ತಂ ಮತ್ತಮಿವ ಮಾತಂಗಂ ವೀಕ್ಷಮಾಣಂ ವನಸ್ಪತಿಂ ಸತಾಮಾವಾರಯಾಮಾಸ ಭೀಮಸೇನಂ ಯುಧಿಷ್ಠಿರಂ)  
ಮರ ಒಂದು ಧ್ವನಿಪೂರ್ಣ ಸಂಕೇತ. ಭೀಮನಿಗೆ ಅಡಿಗೆಗೆ ಸೌದೆ ಬೇಕಾಗಿದೆ. ಆದುದರಿಂದ ಮರವನ್ನು ಕತ್ತರಿಸಲು ನೋಡಿದ ಎಂಬುದು ವಾಚ್ಯಾರ್ಥ. ಕೀಚಕನೆಂಬ ಮರ ವಿರಾಟನ ಆಸ್ಥಾನದಲ್ಲಿ ಕೊಬ್ಬಿ ಬೆಳೆದಿದೆ ಅದನ್ನು ಮುರಿಯಬೇಕು ಎಂಬುದು ಅವನ ಅರ್ಥ ! ಅವನ ಮನಸ್ಸಿನ ಭಾವವನ್ನು ಮುಂದಿನ ಪದ್ಯ ವಿವರಿಸುತ್ತದೆ.
</details>
