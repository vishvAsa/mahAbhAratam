+++
title = "023 ಆತನಿಙ್ಗಿತದನುವನರಿತು ಮ"

+++

<details><summary>ಗದ್ಯ (ಕ.ಗ.ಪ) </summary>

23. ಭೀಮನು ಮರದ ಕಡೆ ನೋಡಿದ್ದು ಎಲ್ಲರಿಗೂ ಗೊತ್ತು. ಅದರ ಒಳ ಅರ್ಥ ತಿಳಿದಿರಲಿಲ್ಲ.  ಧರ್ಮರಾಯನು ಸೂಕ್ಷ್ಮ ಭಾಷೆಯಲ್ಲೇ ದ್ವಂದ್ವವಾಡುತ್ತಾನೆ. "ಆಹಾ ವಲಲ ! ತುಂಬ ಆತುರ ಪಡಬೇಡ. ಈ ಮರ ಮುರಿಯಲು ಹೊರಟಿದ್ದೀಯಲ್ಲವೆ ? ಸ್ವಲ್ಪ ಸೈರಿಸು ಈ ಮರವನ್ನು ಮುರಿಯಬೇಡ. ಏಕೆಂದರೆ ಇದು ಸುಜನರಿಗೆ ಆಶ್ರಯ ಕೊಡುತ್ತಿದೆ. ನಿನ್ನ ಅಡಿಗೆ ಮನೆಗೆ ಸೌದೆ ಬೇಕಾದರೆ ಊರ ಹೊರಗೆ ಒಂದು ದೊಡ್ಡದಾದ ಮರವಿದೆ. ಅದು ನಿನ್ನ ಅಡುಗೆಯ ಸೌದೆಯಾಗುತ್ತದೆ".
</details>

<details><summary>ಪದಾರ್ಥ (ಕ.ಗ.ಪ) </summary>

ಮಹೀತಳಾಧಿಪ-ರಾಜ (ಧರ್ಮರಾಯ), ತರು-ಮರ, ಸುಜನವ್ರಾತಕಾಶ್ರಯ-ಸಜ್ಜನರಿಗೆ ನೆರಳನ್ನು ಕೊಡುತ್ತಿದೆ (ಅಂದರೆ ನಮ್ಮಂಥವರಿಗೆ ಆಶ್ರಯಕೊಡುತ್ತಿದೆ ಎಂದರ್ಥ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಈ ಮರದ ಕೊಂಬೆಗಳನ್ನು ಕಿತ್ತು ಕೀಚಕನನ್ನು ಬಡಿಯುತ್ತೇನೆ ಎಂದು ಭೀಮನು ಸೂಚಿಸಿದ. ಈ ಮರ ಸಜ್ಜನರಿಗೆ ನೆರಳನ್ನು ಕೊಡುತ್ತಿರುವುದರಿಂದ ಇದರ ಕೊಂಬೆಗಳನ್ನು ಕಿತ್ತು ಕೀಚಕನನ್ನು ಕೊಲ್ಲುವುದು ಸರಿಯಲ್ಲ. ಊರ ಹೊರಗೆ (ನಾಟ್ಯಮಂದಿರದ ಬಳಿ?) ಒಂದು ದೊಡ್ಡ ಮರವಿದೆಯಲ್ಲ. ಆ ಮರದ ಕೊಂಬೆಗಳನ್ನು ಕಿತ್ತು ನಿಮ್ಮ ಅಡಿಗೆಗೆ ಬಳಸಿಕೋ. ಅಂದರೆ ಯಾರಿಗೂ ತಿಳಿಯದಂತೆ ಊರ ಹೊರಗೆ ಕೀಚಕನನ್ನು ಕೊಲ್ಲುವ ಕೆಲಸ ಮಾಡು ಎಂದರ್ಥ ! ಕೀಚಕನು ದುಷ್ಟ ಮರ ಎಂಬುದು ನಿಜ. ಆದರೆ ಸದ್ಯಕ್ಕೆ ಕೀಚಕನ ಕಡೆಯವರು ನಮಗೆ ಆಶ್ರಯದಾತರಾಗಿರುವುದರಿಂದ ಎಲ್ಲರೆದುರಿಗೆ ಈ ಕಾರ್ಯ ಮಾಡಬಾರದು ಎಂಬುದು ಧರ್ಮರಾಯನ ಧ್ವನಿ. ಇಬ್ಬರೂ ಸಂಕೇತದ ಭಾಷೆಯಲ್ಲೇ ಮಾತಾಡುತ್ತಿರುವುದನ್ನು ಗಮನಿಸಬೇಕು.
</details>
