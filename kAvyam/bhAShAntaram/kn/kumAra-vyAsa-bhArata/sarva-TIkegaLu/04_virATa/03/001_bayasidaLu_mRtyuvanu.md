+++
title = "001 ಬಯಸಿದಳು ಮೃತ್ಯುವನು"

+++

<details><summary>ಗದ್ಯ (ಕ.ಗ.ಪ) </summary>

1. "ನೀತಿಯ ಪ್ರಜ್ಞೆಯನ್ನು ಕಳೆದುಕೊಂಡಿದ್ದ ಸುದೇಷ್ಣೆಯು ಮಹಾಪಾಪಿಯ ಮನಸ್ಸುಳ್ಳವಳಾಗಿ ತಮ್ಮನಿಗೆ ಮೃತ್ಯುವನ್ನು ಬಯಸಿ ಪಾಂಚಾಲಿಯನ್ನು ತನ್ನ ಬಳಿಗೆ ಕರೆಸಿಕೊಂಡಳು" ಎಂದು ವೈಶಂಪಾಯನರು ಜನಮೇಜಯನಿಗೆ ಹೇಳುತ್ತಿದ್ದಾರೆ. ದ್ರೌಪದಿ ಒಡತಿಯ ಬಳಿಗೆ ಬಂದಳು. "ಸೈರಂಧ್ರಿ ಈಗಲೇ ಹೋಗಿ ನನ್ನ ತಮ್ಮನ ಮನೆಯಲ್ಲಿ ಉತ್ತಮ ಮಧುವನ್ನು ಬೇಗನೆ  ತೆಗೆದುಕೊಂಡು ಬಾ" ಎಂದು ಸುದೇಷ್ಣೆ ಹೇಳಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಮಹೀಪತಿ-ರಾಜ, ಬೆಸಸು-ಅಪ್ಪಣೆಮಾಡು, ಅನುಜಾಲಯ-ತಮ್ಮನಾದ ಕೀಚಕನ ಮನೆ, ಝಡಿತೆ- ತ್ವರೆ, ಬೇಗ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸುದೇಷ್ಣೆ ಮಾಡಿದ್ದು ವಿಶ್ವಾಸದ್ರೋಹ ಎಂದು ವ್ಯಾಸರು ಹೇಳುತ್ತಾರೆ   
"ವಿಶ್ವಾಸಂ ಪ್ರತಿಪನ್ನಾನಾಂ ವಂಚನೇ ಕಾ ವಿದಗ್ಧತಾ  
ಅಂಕಮಾರುಹ್ಯ ಸುಪ್ತಾನಾಂ ಹಂತುಂ ಕಿಂ ನಾಮ ಪೌರುಷಂ ?"  
ವಿಶ್ವಾಸದಿಂದ ತಮ್ಮ ಬಳಿಗೆ ಬಂದವರಿಗೆ ವಿಷ ಹಾಕಿದರೆ ಕಾಪಾಡುವವರಾರು ?  
ಕುಮಾರವ್ಯಾಸನಿಗೂ ಸುದೇಷ್ಣೆಯ ವರ್ತನೆ ಹಿಡಿಸಿಲ್ಲ. ಪಾಪಿ, ನಯವಿಹೀನೆ ಎಂದು ಆಕೆಯನ್ನು ದೂಷಿಸಿದ್ದಾನೆ. ಇದರಿಂದ ತನ್ನ ತಮ್ಮನಿಗೆ ಕೇಡು ಎಂಬುದು ತಿಳಿದಿದ್ದರೂ ಆಕೆ ಹೀಗೆ ಮಾಡಿದ್ದು ತಮ್ಮನ ಮೇಲಣ ಮೋಹದಿಂದ. ಮೂಲದಲ್ಲಿ ಸುದೇಷ್ಣೆ ನಯವಾಗಿ "ಪಾನಮಾನಯ ಕಲ್ಯಾಣೀ ಪಿಪಾಸಾ ಮಾಂ ಪ್ರಬಾಧತೇ" (ನನಗೆ ಬಾಯಾರಿಕೆಯಾಗಿದೆ ಮಧುವನ್ನು ತಾ) ಎನ್ನುತ್ತಾಳೆ.   
ಪಂಪನು ಈ ಪ್ರಸಂಗದಲ್ಲಿ ಸ್ವಲ್ಪ ಬದಲಾವಣೆ ಮಾಡಿಕೊಂಡಿದ್ದಾನೆ. ಕೀಚಕನು ಅಕ್ಕನಿಗೆ ಸೈರಂಧ್ರಿಯ ಕೈಯಲ್ಲಿ ನನಗೆ ಸುಗಂಧದ್ರವ್ಯಗಳನ್ನು ಕಳಿಸಿಕೊಡು ಎನ್ನುತ್ತಾನೆ.  
('ಘಟ್ಟಿವೞಿ್ತಯ ಕೆಯ್ಯೊಳಪೂರ್ವ ವಿಲೇಪನಂಗಳನಟ್ಟುವುದು')  
ಅಲ್ಲದೆ ತಮ್ಮನಾದ ಕೀಚಕನ ಮನಸ್ಸಿನ ನೀಚ ಬುದ್ಧಿಯನ್ನು ತಿಳಿಯದ ಸೈರಂಧ್ರಿಯು ಒಪ್ಪಿ ಅವನ ಮನೆಗೆ ಹೋದಳು ಎಂದು ಪಂಪ ಹೇಳುತ್ತಾನೆ.
</details>
