+++
title = "046 ಹೆಣ್ಡತಿಯ ಹರಿಬದಲಿಯೊಬ್ಬನೆ"

+++

<details><summary>ಗದ್ಯ (ಕ.ಗ.ಪ) </summary>

46. "ಹೆಂಡತಿಗೆ ವಿಪತ್ತು ಬಂದಾಗ ಒಬ್ಬನೇ ಗಂಡ ಇದ್ದರೂ ವೈರಿಯನ್ನು ತುಂಡರಿಸುತ್ತಾನೆ. ಅಥವಾ ತನ್ನೊಡಲನ್ನೇ ಬಲಿಕೊಡುತ್ತಾನೆ.  ನೀವು ಐದು ಜನ ಗಂಡಂದಿರಿದ್ದೀರಿ. ನೀವೇನೂ ಸಾಮಾನ್ಯರಲ್ಲ. ಮೂರು ಲೋಕದ ವೀರರು. ಆದರೆ ಒಬ್ಬಳನ್ನು ನೀವು ಆಳಲಾರಿರಿ. ನಿಮ್ಮನ್ನು ಗಂಡರು ಎನ್ನಲೊ ? ಭಂಡರು ಎನ್ನಲೋ. ನೀವೇ ಹೇಳಿ" ಎಂದು ದ್ರೌಪದಿ ಆರ್ಭಟಿಸಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಹರಿಬ-ಕಾರ್ಯ, ಕರ್ತವ್ಯ, ಕಡಿಖಂಡಮಾಡು-ತುಂಡು ತುಂಡಾಗಿ ಕತ್ತರಿಸು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಇಲ್ಲಿ ದ್ರೌಪದಿಯ ಆಕ್ಷೇಪವು ಜಾನಪದೀಯ ಭಾಷೆಯ ಸತ್ತ್ವವನ್ನು ಪಡೆದುಕೊಂಡಿದೆ. ರಾಜಪುತ್ರಿಯೊಬ್ಬಳ ಬಾಯಿಂದ ಇಂಥ ಮಾತು ಬರಲು ಸಾಧ್ಯವೆ ? ಆದರೆ ಜಾನಪದರು ಇಂಥ ಆಕ್ಷೇಪಣೆ ಮಾಡಲು ಹಿಂದೆಗೆಯುವವರಲ್ಲ. ಕುಮಾರವ್ಯಾಸನಲ್ಲಿ ಜಾನಪದೀಯ ಅಂಶಗಳನ್ನು ಕಾಣಬಯಸುವವರಿಗೆ ಇಂಥ ಪ್ರಸಂಗಗಳು ಸಹಾಯಕಾರಿ. ಮುಂದಿನ ಪದ್ಯದಲ್ಲಿ ಭೀಮನ ಉತ್ತರವೂ ಇದೇ ಧಾಟಿಯನ್ನು ಅನುಸರಿಸಿದೆ.
</details>
