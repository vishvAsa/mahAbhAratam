+++
title = "023 ಅರಿಯೆನೇ ಗಾಙ್ಗೇಯನನು"

+++

<details><summary>ಗದ್ಯ (ಕ.ಗ.ಪ) </summary>

23. "ಆಹಾ ! ಆ ಭೀಷ್ಮ ನನಗೇನು ಗೊತ್ತಿಲ್ಲವೆ ? ಆ ದ್ರೋಣ ನನಗೆ ತಿಳಿಯದವನೇನು ? ಕುಲದಲ್ಲಿ ಕೊರತೆಯುಳ್ಳವನಾದ ಆ ಕರ್ಣ ಎನ್ನುವವನು ನನ್ನ ಸಮಾನನಾದ ವೀರನೇನು ? ಅಲ್ಲ. ಈ ಕೌರವರು ಬರಿಯ ಬಯಲ ಆಡಂಬರದಿಂದ (ಒಣ ಪ್ರತಾಪದಿಂದ) ಬರಿಯ ದನಗಳನ್ನು ಹಿಡಿದುಕೊಂಡರೆ ಅವರುಗಳ ಹೆಂಡತಿಯರನ್ನು ಸೆರೆಹಿಡಿದು ತರದೆ ಬಿಡುವುದಿಲ್ಲ" ಎಂದು ನಾರಿಯರ ಮುಂದೆ ಉತ್ತರ ಹೇಳಿಕೊಂಡ.
</details>

<details><summary>ಪದಾರ್ಥ (ಕ.ಗ.ಪ) </summary>

ಗಾಂಗೇಯ-ಗಂಗಾಪುತ್ರ, ಭೀಷ್ಮ, ಬಯಲಾಡಂಬರ-ಪ್ರದರ್ಶನದ ವೈಭವ, ಮಾಣು-ಬಿಡು
</details>

<details><summary>ಟಿಪ್ಪನೀ (ಕ.ಗ.ಪ) </summary>

1. ಉಚ್ಚಂಗಿ ಪಾಂಡ್ಯರ ಒಂದು ಶಾಸನವು ಹೇಡಿಯ ಬಗೆಗೆ ಆಕ್ಷೇಪಿಸಿ ವೀರನನ್ನು ಮೆಚ್ಚುವ ಗುಣ ತೋರುತ್ತದೆ "ವನಿತಾನೀಕದ ಮುಂದೆ ಪೊಟ್ಟಳಿಸಿ, ಗೇಣಂ ಕಿರ್ತು ತೂೞ್ದಟ್ಟಿ ಗಿಱೆನಲೀಡಾಡಿ ಕುರುಳ್ಚಿ ಕುಪ್ಪಳಿಸಿ ಮುಂತು ಪಿಂತುಮಂ ನೋಡಿ ಭೋಂಕೆನೆ ಸಿಂಹಧ್ವನಿಯಿಂದೆ ಗರ್ಜಿಪ ಸಭಾಶೂರರ್ಭರಂ ಗೆಯ್ದುದಯಾದಿತ್ಯಂಗೆ ಬಯಲ್ವರ್ಪರೊಳರೇ ವಿಶ್ವಂಭರಾ ಚಕ್ರದೊಳ್ ?  
2. "ಕಾಣದವನಿಗೆ ಕೋಣೆಯೇ ಪರ್ವತ" ಎಂಬ ಗಾದೆ ಈ ಉತ್ತರನ ವಿಷಯಕ್ಕೆ ಚೆನ್ನಾಗಿ ಅನ್ವಯಿಸುವಂತಿದೆ.
</details>
