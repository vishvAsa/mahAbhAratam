+++
title = "020 ಆರೊಡನೆ ಕಾದುವೆನು"

+++

<details><summary>ಗದ್ಯ (ಕ.ಗ.ಪ) </summary>

20. ಉತ್ತರನು ಹೇಳಿಕೊಳ್ಳುತ್ತಾನೆ : "ನಾನು ಯಾರೊಡನೆ ಹೋರಾಡಲಿ ? (ಕೌರವನ ಸೇನೆಯಲ್ಲಿ ಅಂಥ ವೀರರು ಯಾರಿದ್ದಾರೆ ? ಎಂಬ ಧ್ವನಿ) ಕೆಲವರು ಬ್ರಾಹ್ಮಣರು (ದ್ರೋಣ, ಅಶ್ವತ್ಥಾಮ, ಕೃಪ); ಕೆಲವರು ಯಮನ ಪಕ್ಕದ ಊರಿನವರು (ಭೀಷ್ಮನಂಥವರು) ಕೆಲವರು ಹೀನಕುಲದಲ್ಲಿ ಹುಟ್ಟಿ ಬಂದವರು (ಕರ್ಣ). ನಿಜವಾದ ವೀರರೆಂದರೆ ಇವರೇ ಅಂತೆ ! ಇವರನ್ನು ಬಿಟ್ಟು ಬೇರೆ ಯಾರ ಹೆಸರು ಅವರ ಪಕ್ಷದಲ್ಲಿದೆ ಹೇಳಿ ?" ಎಂದು ಉತ್ತರನು ನೆಣಗೊಬ್ಬಿನಲ್ಲಿ ಹೆಂಗಸರ ಎದುರಿಗೆ ಬಡಾಯಿ ತೋರಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಂತಕನ ನೆರೆಯೂರವರು-ಈಗಲೋ ಆಗಲೋ ಸಾಯುವಷ್ಟು ವಯಸ್ಸಾದವರು, ನೆಣಗೊಬ್ಬು- ನೆಣಕೊಬ್ಬು, ದುರಹಂಕಾರ, ಮೇದಸ್ಸು, ಶಕ್ತಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಇಲ್ಲಿ ಉತ್ತರನ ಬಡಾಯಿ ಮಿತಿಮೀರಿದೆ. ಕುಮಾರವ್ಯಾಸನ ಹಾಸ್ಯಪ್ರಜ್ಞೆಯ ಗಟ್ಟಿ ಎಳೆಗಳನ್ನು ಇಲ್ಲಿ ಕಾಣಬಹುದು. ಈ ಸುಳ್ಳಿನ ಕಂತೆಯಲ್ಲೂ ಉತ್ತರನಿಗೆ ಕೌರವನ ಸೇನಾ ನಾಯಕರ ಬಗೆಗೆ ಒಳ್ಳೆಯ ತಿಳಿವಳಿಕೆ ಇತ್ತು ಎಂಬುದೇ ಒಂದು ಸಮಾಧಾನದ ಅಂಶವಾಗಿದೆ. ಕಂಠ-ದೇಹಗಳ ನಡುವಣ ವೈರುಧ್ಯವೇ ಇಲ್ಲಿ ಹಾಸ್ಯಕ್ಕೆ ಪ್ರೇರಕವಾಗಿದೆ.
</details>
