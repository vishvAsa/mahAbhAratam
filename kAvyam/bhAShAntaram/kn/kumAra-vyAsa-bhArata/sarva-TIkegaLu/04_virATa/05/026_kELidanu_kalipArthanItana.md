+++
title = "026 ಕೇಳಿದನು ಕಲಿಪಾರ್ಥನೀತನ"

+++

<details><summary>ಗದ್ಯ (ಕ.ಗ.ಪ) </summary>

26. ಅಲ್ಲಿದ್ದ ಬೃಹನ್ನಳೆಯ ವೇಷದ ಅರ್ಜುನನು ಇವನ ಬಾಲ ಭಾಷೆಗಳನ್ನೆಲ್ಲ ಕೇಳಿಸಿಕೊಂಡ. ಸಾರಥಿಯ ಕೊರತೆಯ ವಿಚಾರ ಬಂದಾಗ ದ್ರೌಪದಿಯ ಬಳಿಗೆ ಹೋಗಿ ಏಕಾಂತದಲ್ಲಿ ಮಾತಾಡಿದ : "ದ್ರೌಪದಿ ! ನಮ್ಮ ಅಜ್ಞಾತವಾಸದ ಅವಧಿ ಮುಗಿದಿದೆ. ನಾವೀಗ ನಮ್ಮ ಸಾಮ್ರಾಜ್ಯವನ್ನು ಹಿಂದಕ್ಕೆ ಪಡೆಯಬೇಕು. ಈ ಕೌರವ ಸೇನೆ ನಮ್ಮನ್ನು ಪತ್ತೆ ಹಚ್ಚುವುದಕ್ಕಾಗಿಯೇ ಬಂದಿದೆ" ಎಂದು ಪಿಸುಗುಟ್ಟಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಎಕ್ಕಟಿ-(ಒಬ್ಬಳನ್ನೇ ಕರೆದು) ಒಂಟಿಯಾಗಿ, ಏಕಾಂತದಲ್ಲಿ, ಮತ-ಸರಿ, ಸಮರ್ಥನೀಯ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಅರ್ಜುನ - ದೇವೇಂದ್ರನ ಸತ್ವದಿಂದ ಕುಂತಿಯಲ್ಲಿ ಹುಟ್ಟಿದ ಅರ್ಜುನನಿಗೆ ಪಾರ್ಥ, ಕೌಂತೇಯ, ಗಾಂಡಿವಿ, ಸವ್ಯಸಾಚಿ, ಕೃಷ್ಣ ಕಿರೀಟಿ, ವಿಜಯ ಮೊದಲಾಗಿ ಹಲವಾರು ನಾಮಗಳಿವೆ. ದೇಹಶಕ್ತಿ, ತಪಶ್ಯಕ್ತಿ, ಮನೋಶ್ಯಕ್ತಿಗಳನ್ನು ಅದ್ವಿತೀಯನಾದ ಅರ್ಜುನ ಲಕ್ಷ್ಯ ಸಾಧನೆಯಲ್ಲಿ ಎಷ್ಟು ಎತ್ತರದವನು ಎಂಬುದಕ್ಕೆ ಅವನು ದ್ರೋಣರಿಂದ ಕತ್ತಲಲ್ಲಿ ಗುರಿಯಿಡುವ ವಿದ್ಯೆ ಕಲಿಯಲು ಮತ್ತು ಶಿವನಿಂದ ಪಾಶುಪತಾಸ್ತ್ರ ಪಡೆಯಲು ಪಟ್ಟ ಶ್ರಮಗಳೇ ಸಾಕ್ಷಿಯಾಗಿವೆ. ಸೋಲನ್ನೇ ಕಂಡರಿಯದ ಈ ವೀರನಿಗೆ 'ವಿಜಯ' ಎಂಬ ಹೆಸರು ಅನ್ವರ್ಥವಾಗಿದೆ. ಚಿತ್ರಾಂಗದ, ಅಂಗಾಪರ್ಣ, ದೇವೇಂದ್ರ ಮತ್ತು ಕೌರವ ಪಡೆಯ ವೀರರುಗಳೆಲ್ಲ ಇವನ ಬಾಣಗಳ ರುಚಿ ನೋಡಿದವರೇ ಆಗಿದ್ದಾರೆ. ಆಚಾರ್ಯ ದ್ರೋಣರನ್ನು ಮೊಸಳೆ ಹಿಡಿದಾಗ ಪ್ರಾಣಭಯವನ್ನು ತೊರೆದು ಅವರನ್ನು ಬದುಕಿಕೊಂಡದ್ದು ಅವನ ಧೈರ್ಯ ಮತ್ತು ಗುರುಭಕ್ತಿಗಳನ್ನು ತೋರಿಸುತ್ತದೆ. ಚಿಕ್ಕವಯಸ್ಸಿನಲ್ಲೇ ಅವನು ವಿದ್ಯಾಪ್ರದರ್ಶನದಲ್ಲಿ ತೋರಿದ ಕೈಚಳಕ, ದ್ರುಪದನನ್ನು ಎಳೆದು ತಂದ ರೀತಿಗಳನ್ನು U್ಪಮನಿಸಿದರೆ ಅವನ ಶಕ್ತಿಯ ಪರಿಚಯವಾಗುತ್ತದೆ. ವನವಾಸದ ಬಹುಭಾಗವನ್ನು ಇವನು ತಪಸ್ಸು ಮತ್ತು ಸಾಧನೆಗಳಿಗೆ ಮೀಸಲಾಗಿರಿಸಿದ್ದಾನೆ. ವಿರಾಟರಾಯನ ಅಂತಃಪುರದ ಹೆಂಗೆಳೆಯರಿಗೆ ನೃತ್ಯ-ಸಂಗೀತ ಪಾಠಗಳನ್ನು ಹೇಳಿಕೊಂಡು ಬದುಕುಸಾಗಿಸುವ ಬೃಹನ್ನಳೆಯ ವೇಷದಲ್ಲಿ ಕೂಡ ಆತ್ಮೋನ್ನತಿಯನ್ನು ಮೆರೆದಿದ್ದಾನೆ. ಅವನ ಭ್ರಾರ್ತಭಕ್ತಿ ಶ್ರೀಕೃಷ್ಣಭಕ್ತಿ ಎರಡೂ ಅಸದೃಶವಾದುವು. ಇವನಿಗೆ ದ್ರೌಪದಿಯ ಬಗೆಗೆ ಎಷ್ಟು ಪ್ರೀತಿ ಇತ್ತೋ ಅಷ್ಟೇ ಭಯವೂ ತಿಳಿದುಬರುತ್ತದೆ. ಊರ್ವಶಿಯೊಡನೆ ಈತ ನಡೆಸಿದ ಸಚಿವಾದವು ದೇವ-ಮತ್ರ್ಯ ಲೋಕಗಳ ನೀತಿ ಸಂಹಿತೆಯ ಎರಡು ಮಜಲುಗಳನ್ನು ಒಂದೇ ವೇದಿಕೆಯಲ್ಲಿ ಪ್ರಕಾಶಗೊಳಿಸುವಂಥದಾಗಿದೆ.  
ಮಹಾಭಾರತ ಯುದ್ಧದ ಸಂದರ್ಭದಲ್ಲಿ ಕುಲಕೊಲೆಗೆ ಬೇಸರಪಟ್ಟು ಯುದ್ಧ ಬೇಡ ಎಂದು ಕೊರಗಿದ ಇವನ ಮಾನವೀಯ ಕಾಳಜಿ ಅರ್ಥಪೂರ್ಣವಾದದ್ದು. ಭಗವದ್‍ಗೀತೆಯಂಥ ಮಹಾಭಾರತ ಯುದ್ಧದಲ್ಲಿ ಇವನಿಂದ ಬಾಧೆಪಡದ ಶತ್ರುವೀರರೇ ಇಲ್ಲ ಎಂದರೂ ಸಲ್ಲುತ್ತದೆ. ತೇಜಸ್ವಿಯಾದವನು ಇನ್ನೊಬ್ಬ ತೇಜಸ್ವಿಯನ್ನು ಸಹಿಸುವುದಿಲ್ಲ ಎಂಭ ಮಾತಿಗೆ ಇವನೇನೂ ಅಪವಾದವಲ್ಲ ಎಂಬುದಕ್ಕೆ ಕರ್ಣ-ಏಕಲವ್ಯರುಗಳೇ ಸಾಕ್ಷಿ. ದ್ರೌಪದೀ ಸ್ವಯಂವರದಲ್ಲಿ ಲಕ್ಷ್ಯಸಿದ್ಧಿಯಲ್ಲಿ ಏಕೈಕ ಬಿಲ್ಲುಗಾರನಾಗಿ ಮೆರೆದು ದ್ರೌಪದಿಯನ್ನು ವಿವಾಹವಾಗುವ ಯೋಗ್ಯತೆಯನ್ನು ಪಡೆದರೂ ತಾಯಮಾತಿಗೆ ಮಣಿದು ಅಣ್ಣತಮ್ಮಂದಿರನ್ನೆಲ್ಲ ಮದುವೆಯ ಹಸೆಯಲ್ಲಿ ಕುಳ್ಳಿರಿಸಿ ತಾವೆಲ್ಲ ಒಬ್ಬಳನ್ನೇ ಮದುವೆಯಾಗಲು ನಿರ್ಧರಿಸಿದುದರ ಹಿಂದೆ ಅವನ ಔದಾರ್ಯ ಕಂಡುಬರುತ್ತದೆ. ರಾಜಸೂಯಯಾಗಕ್ಕೆ ಮುನ್ನ ಅವನ ಪೂರ್ವ ಭಾರತ ದಿಗ್ವಿಜಯ ಪ್ರಸಂಗವು ಒಂದು ರೋಚಕ ವೀರಕಥನವಾಗಿ ನಿಲ್ಲುತ್ತದೆ.  
ಅರ್ಜುನನು ಅಣ್ಣನಾದ ಧರ್ಮರಾಯನ ಬಗೆಗೆಇಟ್ಟಿದ್ದ ಭಕ್ತಿ ಗಾಢವಾದದ್ದು. ನೆಚ್ಚಿನ ಅಣ್ಣನು ಜೂಜಿನಲ್ಲಿ ಸೋತು ಕಾಡುಪಾಲಾದಾಗ ಕೂಡ ಅವನ ಸಂಗಡವೇ ಇದ್ದು ಕಷ್ಟವನ್ನು ಹಂಚಿಕೊಂಡನೇ ಹೊರತು ಅಣ್ಣಯ್ಯನ ತಪ್ಪಿಗೆ ಅವನನ್ನು ಛೇಡಿಸುವ ಕೆಲಸವನ್ನು ಎಂದಿಗೂ ಮಾಡಲಿಲ್ಲ. ತನ್ನ ಪರಾಕ್ರಮವನ್ನು ಕೀಳುಗಳೆದು ಕರ್ಣನನ್ನೇ ಧರ್ಮರಾಯನು ಹೊಗಳಿದಾಗ ಅರ್ಜುನನು ಸಹನೆ ಕಳೆದುಕೊಂಡದ್ದು ನಿಜವಾದರೂ ಅವನಿಗೆ ತನ್ನ ಶಕ್ತಿಯ ಬಗೆಗೆ ತುಂಬ ನಂಬಿಕೆಯಿತ್ತು ಎಂಬುದನ್ನು ಧರ್ಮರಾಯ-ಅರ್ಜುನರ ಕಲಹವು ಸ್ಪಷ್ಟಪಡಿಸುತ್ತದೆ.  
ಅರ್ಜುನನ ರಥವು ಯುದ್ಧಭೂಮಿಯಲ್ಲಿ ಬರುತ್ತಿದ್ದರೆ ಶತ್ರುಗಳಿಗೆ ಭಯಜ್ವರವೂ ಮಹೇಶ್ವರ ಜ್ವರವೂ ಬರುತ್ತಿತ್ತೆಂದು ಪಂಪ ಹೇಳುತ್ತಾನೆ. ಹಾಗೆ ಹದಿನೆಂಟು ದಿನವೂ ಶತ್ರುಗಳಿಗೆ ನಡುಕ ತಂದವನು ಅರ್ಜುನ. ಮಹಾಭಾರತದ ಮಹತ್ತರ ವೀರದೃಶ್ಯಗಳಲ್ಲಿ ಭಗದತ್ತ-ಅರ್ಜುನರ ಯುದ್ಧ, ಕರ್ಣಾರ್ಜುನ ಯುದ್ಧ, ಅರ್ಜುನ ಸಂಶಪ್ತಕರ ನಡುವಣ ಯುದ್ಧಗಳು ಪ್ರಮುಖವಾದುವು. ಲೋಕವೀರ, ಅಪ್ರತಿಮ ಧನುರ್ವಿದ್ಯಾಕುಶಲಿ ಎಂಬ ಮಾತು ಅವನಿಗೆ ಸರಿಯಾಗಿ ಅನ್ವಯಿಸುತ್ತದೆ. ಭೀಮ-ಅರ್ಜುನರಂಥ ಇಬ್ಬರು ಮಹಾತೇಜಸ್ವಿಗಳು ವಾಗ್ಮಿಗಳು ಒಂದೇ ಕುಟುಂಬದಲ್ಲಿ ಇದ್ದರೂ ಪರಸ್ಪರ ಕಿತ್ತಾಡದೆ ಹೊಂದಿಕೊಂಡು ಹೋದದ್ದು ಮಹಾಭಾರತದಲ್ಲಿ ಒಂದು ವಿಶಿಷ್ಟ ಅಂಶವಾಗಿದೆ.  
ಬೃಹನ್ನಳೆ - "ಮೂಲಭಾರತದಲ್ಲಿ ಅರ್ಜುನನು ದ್ರೌಪದಿಗೆ ""ನೀನು ಹೋಗಿ ಉತ್ತರನಿಗೆ ಹೇಳು. ಈತ (ಬೃಹನ್ನಳೆ) ಹಿಂದೆ ಅರ್ಜುನನಿಗೆ ಸಾರಥಿಯಾಗಿದ್ದ ಎಂದು ಹೇಳು. ಯುದ್ಧದ ಅನುಭವವುಳ್ಳ ಆತನು ಬೇಕಾದರೆ ನಿನಗೂ ಸಾರಥಿಯಾಗುತ್ತಾನೆ ಎಂದು ಹೇಳು"" ಎಂದ.  
ಅಯಂ ವೈ ಪಾಂಡವಸ್ಯಾಸೀತ್ ಸಾರಥಿ: ಸಮ್ಮತೋಃ ದೃಢ:
</details>
