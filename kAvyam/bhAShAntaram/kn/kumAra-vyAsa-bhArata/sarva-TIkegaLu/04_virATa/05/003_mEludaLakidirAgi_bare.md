+++
title = "003 ಮೇಲುದಳಕಿದಿರಾಗಿ ಬರೆ"

+++

<details><summary>ಗದ್ಯ (ಕ.ಗ.ಪ) </summary>

3. ಕೌರವರ ಉತ್ತಮ ಸೇನೆ ಎದುರಾಗಿ ಬಂದಾಗ ತುರು ಹರಿಕಾಳಗದಲ್ಲಿ ಅಂದರೆ ಗೋಸಂಬಂಧವಾದ ಕಾಳಗದಲ್ಲಿ ಭಂಗಿತರಾಗಿ ಗೋಪಾಲಕರು ಯಮನ ವಶವಾದರು. [ದೇವತೆಗಳ ರಾಜಧಾನಿಗಳ (ಯಮಪುರ) ಧೂಳಿಕೋಟೆಯನ್ನು ಮುತ್ತಿದರು] ಗೋಪಾಲಕರ ಗುಂಪು ಛಿದ್ರವಾದಾಗ ಕೌರವ ಸೈನಿಕರು ಒಬ್ಬ ಗೊಲ್ಲನನ್ನು ಹಿಡಿದು ಮೂಗಿನ ಮೇಲೆ ಸುಣ್ಣದಿಂದ ಗುರುತು ಮಾಡಿ ರಾಜಧಾನಿಗೆ ಕಳಿಸಿಕೊಟ್ಟರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಬರೆಹರಿಗಾಳೆಗ-ಇದಕ್ಕೆ ತುರುಹರಗಾಳೆಗ ಎಂಬ ಪಾಠಾಂತರವಿದೆ (ವಿರಾಟಪರ್ವ, ಮೈಸೂರು ವಿ.ವಿ.)ಅಂದರೆ ದನಗಳನ್ನು ಅಪಹರಿಸಿದ ಸಂದರ್ಭದ ಕಾಳಗದ, ದೂಳಿ ಕೋಟೆ, ಅಮರರ ರಾಜಧಾನಿ ದೇವ ನಗರಿ (ಯಮಪುರಿ ಇತ್ಯಾದಿ) ಅಮರರ ರಾಜಧಾನಿಗಳ ದೂಳಿಕೋಟೆಯನ್ನು ಕೊಂಡರು. ಅಂದರೆ ಯಮನ ಕೋಟೆಯ ಮೇಲೆ ದಂಡೆತ್ತಿ ಹೋಗಿ ಕೋಟೆಯನ್ನು ಹಾಳುಗೆಡವಿದರು, ಅಂದರೆ ಸತ್ತರು ಎಂದರ್ಥ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಅಷ್ಟಾಗಿ ಶಸ್ತ್ರ ಸಜ್ಜಿತರಲ್ಲದ ಗೊಲ್ಲರ ಪಡೆಯನ್ನು ಧ್ವಂಸಗೊಳಿಸಿ ಒಬ್ಬಗೊಲ್ಲನ ಹಣೆಯ ಮೇಲೆ ನಾಮ ಹಾಕಿ ಕಳಿಸುವುದು ವೀರ ಸೇನೆಯ ಲಕ್ಷಣವಲ್ಲ. ಆದರೆ 'ಗೋಗ್ರಹಣ' ವೂ ಹಿಂದಿನ ಕಾಲದ ಒಂದು ಯುದ್ಧಕ್ರಮವಾಗಿತ್ತು. "ತುಱುಗೋಳೊಳ್ ಪೆಣ್‍ಪುಯ್ಯಲೊಳ್" ಎಂದು ರನ್ನ ಹೇಳುತ್ತಾನೆ. ಪಶುಸಂಪತ್ತು ದೇಶಕ್ಕೆ ಸುಭದ್ರ ಆರ್ಥಿಕ ಸ್ಥಿತಿಯನ್ನು ಒದಗಿಸುತ್ತಿದ್ದುದರಿಂದ ಆಗಾಗ ರಾಜರುಗಳು ಶತ್ರು ರಾಜ್ಯಗಳ ಮೇಲೆ ದಂಡೆತ್ತಿ ಹೋಗಿ ದನಗಳನ್ನು ತಮ್ಮ ರಾಜ್ಯಕ್ಕೆ ಕರೆದೊಯ್ಯುತ್ತಿದ್ದರು. ಆದರೆ ಇಲ್ಲಿ ಕೌರವನ ಗುರಿ ಅದಲ್ಲ. ಗೋಗ್ರಹಣದ ನೆಪದಲ್ಲಿ ವೀರಪಾಂಡವರನ್ನು ಪತ್ತೆ ಹಚ್ಚುವ ಗುರಿ ಅವನದಾಗಿತ್ತು. "ಮೂಗಿಗಿಡರೇ ಸುಣ್ಣವನು" ಎಂಬ ತಿಮ್ಮಾಮಾತ್ಯನ ಮಾತುಗಳನ್ನು ಜ್ಞಾಪಿಸಿಕೊಳ್ಳಬಹುದು (ಶ್ರೀರಾಮಾಭ್ಯುದಯ ಕಥಾ ಕುಸುಮ ಮಂಜರಿ ಯುದ್ಧಕಾಂಡ 2-8)
</details>
