+++
title = "029 ತಙ್ಗಿ ಹೇಳೌ"

+++

<details><summary>ಗದ್ಯ (ಕ.ಗ.ಪ) </summary>

29. ಉತ್ತರನ ಉತ್ಸಾಹ ಮಿತಿಮೀರಿತ್ತು "ತಂಗಿ ! ಹೇಳು ತಾಯಿ ? ನಿನಗೆ ಈ ಸಂಗತಿಯನ್ನು ಹೇಳಿದವರು ಯಾರು ? ಅವನು ಒಳ್ಳೆಯ ಮೈಕಟ್ಟು ಉಳ್ಳವನೇನು ? ಸಾರಥಿತನದ ಉದ್ಯೋಗದಲ್ಲಿ ಪರಿಶ್ರಮ ಆಸಕ್ತಿ ಉಳ್ಳವನೇನು ? ಹಾಗಿದ್ದರೆ ಒಳ್ಳೆಯದು. ನಾನು ಯುದ್ಧ ಭೂಮಿಯಲ್ಲಿ ಅಭಂಗನಾಗುತ್ತೇನೆ (ವಿಜಯ ಖಚಿತ) ನಿನ್ನಾಣೆ. ಸದ್ಯ ನನ್ನ ಶಕ್ತಿಯನ್ನು ಪ್ರದರ್ಶಿಸುವ ಅವಕಾಶವನ್ನು ಕೊಟ್ಟಿದ್ದೀಯೆ ! ಹೇಳು ನಿಜ ಹೇಳು" ಎಂದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಂಗವಣೆ-ಧೈರ್ಯ, ಕೈಮೆ-ಉದ್ಯೋಗ, ಅಭಂಗನಹೆ-ನಾನು ವಿಜಯಿಯಾಗುತ್ತೇನೆ, ಅಡ್ಡಿಯಿಲ್ಲದವನಾಗುತ್ತೇನೆ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಉತ್ತರನ ಪಾತ್ರವನ್ನು ಕುಮಾರವ್ಯಾಸನು ಸಂದಿಗ್ಧವಾಗಿಯೂ ಇರಿಸಿದ್ದಾನೆ. ಅವನು ಒಳಗೆ ಹೇಡಿಯಾಗಿದ್ದು ಮೇಲೆ ಕೊಚ್ಚಿಕೊಂಡಿದ್ದರೆ ಈಗ ಸಾರಥಿ ಸಿಕ್ಕಿದಾಗ ಇಷ್ಟೊಂದು ಬೀಗಬೇಕಾಗಿರಲಿಲ್ಲ. ನಿಜವಾಗಿ ಯುದ್ಧಕ್ಕೆ ಹೋಗಬೇಕಾಗುತ್ತದೆಂಬ ಕಳವಳವೂ ಅವನಿಗಿದ್ದಂತಿಲ್ಲ.  ಅಥವಾ ಕೀಚಕನು ಇರುವವರೆಗೆ ವಿರಾಟಸೇನೆಗೆ ಭಯವೇ ಇರಲಿಲ್ಲವಾದ್ದರಿಂದ ಉತ್ತರನೇ ಮೊದಲಾದವರು ಯುದ್ಧದಲ್ಲಿ ಭಾಗವಹಿಸಿಲ್ಲದಿರಬಹುದು.
</details>
