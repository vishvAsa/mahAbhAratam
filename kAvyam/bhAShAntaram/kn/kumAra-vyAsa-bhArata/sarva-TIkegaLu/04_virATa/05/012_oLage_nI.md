+++
title = "012 ಒಳಗೆ ನೀ"

+++

<details><summary>ಗದ್ಯ (ಕ.ಗ.ಪ) </summary>

12.  "ರಾಜಕುಮಾರ ! ಒಳಗೇ ಇದ್ದುಕೊಂಡು ಹೋರಾಡುತ್ತೇನೆ ಎಂದು ನೀನು ಹೇಳುವುದಾದರೆ ಕೂಡಲೇ ಕೋಟೆಯನ್ನು ಭದ್ರಪಡಿಸು ಅಥವಾ ಹಿಂಜರಿಯದೆ ಯುದ್ಧ ಮಾಡುತ್ತೇನೆ ಎನ್ನುವುದಾದರೆ ಕೂಡಲೇ ಸೇನಾ ಸಮೇತನಾಗಿ ಯುದ್ಧಕ್ಕೆ ಹೊರಡು" ಎಂದು ಗೋಪಾಲಕನು ಹೇಳಿದ. ಆಗ ಉತ್ತರ ಕುಮಾರನು ಜಂಬದಿಂದ ಎಡಬಲಗಳನ್ನು ನೋಡಿದ (ಅಲ್ಲಿದ್ದವರೆಲ್ಲ ಹೆಂಗಸರು). ಮೀಸೆಯನ್ನು ಹುರಿಮಾಡಿದ ತನ್ನ ಎದುರಿಗೆ ಇದ್ದ ಮೇಳದ ವಿಲಾಸಿನಿಯರ ಕಡೆ ನೋಡುತ್ತ ತನ್ನ ಪರಾಕ್ರಮವನ್ನು ಕೊಚ್ಚಿಕೊಳ್ಳಲು ಆರಂಭಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಬಲಿಸು-ಬಲಪಡಿಸು, ಅಲುಗು-ಸರಿಪಡಿಸು, ಬಿರುದ ಕೆದರು-(ತನ್ನ) ಪೌರುಷದ ಬಗೆಗೆ ಕೊಚ್ಚಿಕೊ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಹೊರಗೆ ಜನರೆದುರು ತಮ್ಮ ಬಗೆಗೆ ಕೊಚ್ಚಿಕೊಳ್ಳುವವರು ವಾಸ್ತವವನ್ನು ಎದುರಿಸುವಾಗ ಎಷ್ಟು ಅಧೀರರಾಗುತ್ತಾರೆ ಎಂಬುದು ಉತ್ತರನ ಪ್ರಸಂಗದಿಂದ ಸ್ಪಷ್ಟವಾಗುತ್ತದೆ. ಅಥವಾ ತಮ್ಮ ಅಂತರಂಗದ ಟೊಳ್ಳನ್ನು ಮುಚ್ಚಿಕೊಳ್ಳಲು ಕೆಲವರು ಮಾತಿನಲ್ಲಿ ಪ್ರತಾಪಿಗಳಾಗುತ್ತಾರೋ ಏನೋ ? ವ್ಯಾಸರು ಇಂಥದೊಂದು ವೈದೃಶ್ಯವನ್ನು ಹಾಸ್ಯ ಮುಖದಿಂದ ವಿವರಿಸುತ್ತಾರೆ. ಸಹಜವಾಗಿ ಹಾಸ್ಯ ಪ್ರಿಯನಾದ ಕುಮಾರವ್ಯಾಸನು ಈ ಪ್ರಕರಣವನ್ನು ಹಾಸ್ಯಕ್ಕೇ ಮೀಸಲಿರಿಸಿರುವುದು ಗಮನಿಸಬೇಕಾದ ಅಂಶವಾಗಿದೆ.   
ಮೂಲಭಾರತದಲ್ಲಿ ಈ ವಿಡಂಬನೆಯಿಲ್ಲ. ಗೊಲ್ಲನು ಉತ್ತರನ ಬಳಿಗೆ ಬಂದಾಗ ಈ ಹಿಂದೆ ವಿರಾಟನು ಉತ್ತರನ ಪೌರುಷದ ಬಗೆಗೆ  ಹೇಳಿದ್ದ ಮಾತು. ನೆನಪಿಗೆ ಬರುತ್ತದೆ ಉತ್ತರನು ಬಾಣಪ್ರಯೋಗ ಸಮರ್ಥ, ಸದಾವೀರ (ಇಷ್ವಸ್ತ್ರೇ ನಿಪುಣೋ ಯೋಧ : ಸದಾ ವೀರಾಶ್ಚ ಮೇಮತಃ) ಎಂದು ಹೊಗಳಿದ್ದುದನ್ನು ಜ್ಞಾಪಿಸಿಕೊಂಡು ಈ ಮಾತನ್ನು ಸತ್ಯ ಎನ್ನಿಸು ಎಂದು ಕೇಳಿಕೊಳ್ಳುತ್ತಾನೆ.
</details>
