+++
title = "037 ಬರವ ಕಣ್ಡನು"

+++

<details><summary>ಗದ್ಯ (ಕ.ಗ.ಪ) </summary>

37. ಅರ್ಜುನನು ಉತ್ತರ ಕುಮಾರಿಯು ಬಂದುದನ್ನು ನೋಡಿದ. "ಏನಿದು ಉತ್ತರೆ ! ವೇಗದ ಹೆಜ್ಜೆಯಿಡುತ್ತ ನೀನು ಬರುತ್ತಿರುವುದನ್ನು ನೋಡಿದರೆ ಏನೋ ಭಾರಿಯ ಕೆಲಸದ ಮೇಲೆ ಬಂದಂತಿದೆ. ನಿನ್ನ ನಡಿಗೆಯೇ ಅದನ್ನು ಸೂಚಿಸುತ್ತಿದೆ" ಎಂದು ಹೇಳಿದ. ಉತ್ತರೆ ನಗುತ್ತ "ಬೇರೆ ಏನೂ ಇಲ್ಲ. ನೆರವೇರಿಸುತ್ತೇನೆ ಎಂದು ಹೇಳಿದರೆ ಮಾತ್ರ ನಾನೊಂದು ಮಾತು ಹೇಳುತ್ತೇನೆ."  ಎಂದು ಹೇಳಿದಳು. ಆಗ ಅರ್ಜುನನು "ಮಗಳೆ ! ನಿನ್ನ ಮಾತನ್ನು ನಾನು ಮೀರುತ್ತೇನೆಯೆ ?" ಎಂದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಬರವು-ಆಗಮನ, ಕಠೋರಗತಿ-ಅವಸರದ ನಡಿಗೆ, ಒರಟು ನಡಿಗೆ, ಹುರುಳುಗೆಡಿಸು-ಸತ್ವ ಕೆಡಿಸು, ಅರುಹಿದಪೆನು-ಹೇಳುತ್ತೇನೆ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಅರ್ಜುನನು ಉತ್ತರೆಗೆ ನಾಟ್ಯಾಚಾರ್ಯ. ಆತನು ಉತ್ತರೆಯನ್ನು ಮಗಳಂತೆ ಪ್ರೀತಿಯಿಂದ ನೋಡಿಕೊಂಡು ಬಂದಿದ್ದರಿಂದ ಅವಳಿಗೆ ಅವನಲ್ಲಿ ತುಂಬ ಸಲಿಗೆ ಬೆಳೆದಿತ್ತು.
</details>
