+++
title = "013 ನೂಕು ಕುನ್ನಿಯನಾಹವದ"

+++

<details><summary>ಗದ್ಯ (ಕ.ಗ.ಪ) </summary>

13. "ಛೀ ! ಈ ನಾಯಿಯನ್ನು ಓಡಿಸಿ. ಹೆದರಿ ಕಂಗಾಲಾಗಿರುವ ಈತ ತನ್ನ ಹೆಂಡಿರನ್ನು ಸಾಕುತ್ತ ಬದುಕಬೇಕೆಂದು ಆಸೆಪಟ್ಟು ಮನೆಯ ಕಡೆಗೆ ಓಡೋಡಿ ಬಂದಿದ್ದಾನೆ. ಇಂಥ ಹೇಡಿ ನನ್ನ ಬಗೆಗೇ ಅಪಹಾಸ್ಯ ಮಾಡುತ್ತಿದ್ದಾನೆ ! ನನ್ನ ಸಂಗತಿ ಅವನಿಗೆ ಗೊತ್ತಿಲ್ಲ. ನಾನು ಕೆರಳಿ ನಿಂತರೆ ಯುದ್ಧದಲ್ಲಿ ಪಿನಾಕಪಾಣಿಯಾದ ರುದ್ರನು ಕೂಡ ನನ್ನ ಎದುರಿಗೆ ನಿಲ್ಲಲಾರ" ಎಂದು ಹೆಂಗಸರ ಎದುರಿನಲ್ಲಿ ಉತ್ತರನು ಕೂಗಾಡಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಕುನ್ನಿ-ನಾಯಿಮರಿ, ಆಹವ-ಯುದ್ಧ, ಭೀತಾಕುಳ-ಹೆದರಿದವನು, ವ್ಯಾಕುಲಗೊಂಡವನು, ಲೌಲ್ಯತೆ-ಲೋಲುಪತೆ, ಮೋಹ, ಆಸೆ, ಕಾಕು-ವ್ಯಂಗ್ಯದ ಮಾತು, ಉದ್ರೇಕಿಸಿ-ಕೆರಳಿಸಿ, ಪಿನಾಕಧರ-ಪಿನಾಕಪಾಣಿ-ಪಿನಾಕ ಎಂಬ ಧನುಸ್ಸನ್ನು ಧರಿಸಿದ ಈಶ್ವರ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಉದ್ದಕ್ಕೂ ಸತಿಯರ ಇದಿರಿನಲಿ ಎಂದು ಕುಮಾರವ್ಯಾಸನು ಹೇಳಿರುವುದರ ಅಂತರಾರ್ಥವನ್ನು ಗಮನಿಸಬೇಕು. ಇಂಥ ಬಡಾಯಿ ಮಾತುಗಳನ್ನು ಉತ್ತರನ ಬಡಾಯಿ ಎಂದೇ ಕರೆಯಲಾಗುತ್ತಿದೆ. ಗೋಪಾಲಕನ ಮಾತಿನಲ್ಲಿ ಉತ್ತರನು ಹೇಡಿ ಎಂಬ ಸಾರ್ವಜನಿಕ ಅಭಿಪ್ರಾಯದ ಪ್ರತಿ ಧ್ವನಿಯಿರುವಂತೆ ಕಾಣುತ್ತದೆ. ಈಶ್ವರನಿಗಿಂತಲೂ ತಾನು ಮಹಾವೀರ ಎಂದು ಕೊಚ್ಚಿಕೊಂಡಿರುವುದಂತೂ ಉತ್ತರನ ಮಾತಿನ ಚಟವನ್ನು ಒತ್ತಿಹೇಳುವಂಥದಾಗಿದೆ. ಆ ಸಭೆಯಲ್ಲಿ ಸೈನಿಕರು ಕೂಡ ಇರಲಿಲ್ಲ. ಅಲ್ಲಿ ಇದ್ದುದು ಬರಿಯ ಸಖಿಯರ, ವಿಲಾಸಿನಿಯರ ಸಭೆ ಎಂದು ಅವನಿಗೆ ಗೊತ್ತು. ಇಂಥ ಕಡೆ ವಿಜೃಂಭಿಸುವ ವ್ಯಕ್ತಿತ್ವ ಇವನದು. ತೆಲುಗಿನಲ್ಲಿ "ಚೆಟ್ಟು ಲೇನಿ ಚೋಟ ಆಮುದಂ ಚೆಟ್ಟೇ ಮಹಾವೃಕ್ಷಮು" ಎಂಬ ಸಾಮತಿಯಿದೆ ಅಂದರೆ "ಭಾರಿಯ ವೃಕ್ಷಗಳಿಲ್ಲದ ಜಾಗದಲ್ಲಿ ಹರಳಿನ ಗಿಡವೇ ಮಹಾವೃಕ್ಷ" ಎಂದರ್ಥ. ವಾಕ್ ಚಾಪಲ್ಯ ಉಳ್ಳವರು ವಾಸ್ತವದ ರೇಖೆಗಳನ್ನು ದಾಟಿ ವಿಜೃಂಭಿಸುತ್ತಾರೆ. ದೊಡ್ಡ ದೊಡ್ಡ ಮಾತಿನ ಬಲೂನು ಹಿಗ್ಗಿದಾಗ್ಗೆಲ್ಲ ತಾಕಿಸು ನಿಜದ ಸೂಜಿ ಮೊನೆ" ಎಂದು ಅಡಿಗರು ಹೇಳುವಾಗ ಈ ಪ್ರಸಂಗ ಅವರ ಮನಸ್ಸಿನಲ್ಲಿದ್ದಿರಬಹುದು.   
1. ಮೂಲಭಾರತದಲ್ಲಿಯೂ ಉತ್ತರನ ಆರ್ಭಟವಿದೆ ಇಲ್ಲವೆಂದಲ್ಲ. ಆದರೆ ಕುಮಾರವ್ಯಾಸನ ಪ್ರಮಾಣದಲಿಲ್ಲ ಕೇವಲ ಏಳು ಶ್ಲೋಕಗಳಲ್ಲ ಅವುಗಳಲ್ಲೂ ಉತ್ತರನು ಕೊಚ್ಚಿ ಕೊಂಡಿರುವುದು. ಮೂರೇ ಶ್ಲೋಕ.  
ಪೃಶ್ಯೇಯುರದ್ಯಮೇ ವೀರ್ಯಂ ಕುರವಸ್ತೇ ಸಮಾಗತಾ:  
ಕಿಂನು ಪಾರ್ಥೋರ್ಜುನ: ಸಾಕ್ಷಾತ್ ಅಯಮಸ್ಮನ್ ಪ್ರಬಾಧತೇ  
"ಕೌರವನು ಇದೇನು ಅರ್ಜುನನೇ ಬಂದು ನಮ್ಮನ್ನು ಪೀಡಿಸುತ್ತಿದ್ದಾನೆ ಎಂದು ಕೊಳ್ಳುವ ಹಾಗೆ ಪರಾಕ್ರಮ ತೋರುತ್ತೇನೆ" ಎಂದು ಮೂಲದಲ್ಲೂ ಉತ್ತರನು ಹೆಂಗಸರ ಇದಿರಲ್ಲಿ ಹೇಳಿದ್ದಾನೆ.   
2. ಇನ್ನೊಂದು ಸಂಗತಿ. ಉತ್ತರನು ನಿಜವಾಗಿ ಬಾಲಕನೆ ? ಅವನಿಗೆ ಸಾಕಷ್ಟು ವಯಸ್ಸಾಗಿತ್ತು. ವಿರಾಟನು ಪಾಂಚಾಲೀ ಸ್ವಯಂವರಕ್ಕೆ ಮಕ್ಕಳಾದ ಶಂಖ ಉತ್ತರರೊಂದಿಗೆ ಬಂದಿದ್ದನೆಂದು ಭಾರತ ಹೇಳುತ್ತದೆ. "ವಿರಾಟಸ್ಸಹ ಪುತ್ರಾಭ್ಯಾಂ ಶಂಖೇನೈವೋತ್ತರೇಣಚ" ಆದಿಪರ್ವ 186
</details>
