+++
title = "017 ಹಿಡಿದು ರಾಜ್ಯವ"

+++

<details><summary>ಗದ್ಯ (ಕ.ಗ.ಪ) </summary>

17. ಉತ್ತರನ ಪೌರುಷದ ಮಾತುಗಳು ಮುಂದುವರಿದಿವೆ.   
"ಅಲ್ಲ ! ಧರ್ಮರಾಯನನ್ನು ಹಿಡಿದು ಜೂಜಿನಲ್ಲಿ ರಾಜ್ಯವನ್ನು ಕಿತ್ತುಕೊಂಡು ಪಾಪ ಹೆಂಗಸಾದ ಆ ದ್ರೌಪದಿಗೆ ಅವಮಾನ ಮಾಡಿ ಪಾಂಡವರನ್ನು ರಾಜ್ಯದಿಂದ ಓಡಿಸಿ ಕೊಬ್ಬಿದ ತನ್ನ ಸಾಹಸವನ್ನು ನನ್ನ ಮೇಲೆ ತೋರಿಸುತ್ತಿದ್ದಾನೇನು ಆ ಕೌರವ ? ನನ್ನನ್ನು ಪಾಪ ಬಡಪಾಯಿ  ಧರ್ಮರಾಯ ಎಂದು ಭಾವಿಸಿದ್ದಾನೆಯೆ ? ನಾನು ಕೆರಳಿ ನಿಂತರೆ ಕೌರವನ ಕೀರ್ತಿಯನ್ನೇ ಅಳಿಸಿಹಾಕಬಲ್ಲೆ. ಪಾಪ ಇದು ಕೌರವನಿಗೆ ತಿಳಿಯದು ಎಂದು ಆ ಸುಕುಮಾರ ಸಿಟ್ಟಿನಿಂದ ನುಡಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಹೊರವಡಿಸು-ಹೊರಗೆ ಓಡಿಸು, ಹೊರಡಿಸು, ಕಡುಗು-ಕೆರಳು, ಅರಿ-ತಿಳಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸುಕುಮಾರ ಎಂದು ಉತ್ತರನನ್ನು ಬಣ್ಣಿಸಿರುವುದು ಕುಮಾರವ್ಯಾಸನ ಹಾಸ್ಯ ಪ್ರಜ್ಞೆಯನ್ನು ಪ್ರಕಟಿಸುವ ವರ್ಣನೆಯಾಗಿದೆ. ಇಂಥ ಜಂಬದ ಮಾತುಗಳನ್ನು ಹೆಬ್ಬಾಗಿಲಿನ ಅಬ್ಬರ ಎಂದು ಜನಪದರು ಹೇಳುತ್ತಾರೆ. "ಹೊಟ್ಟೆಗೆ ಹಿಟ್ಟಿಲ್ಲದಿದ್ದರೂ ಹುಕ್ಕೇರಿಯ ತನಕ ಪಂಜು ಹಿಡಿಸುತ್ತೇನೆ" ಎಂಬ ಗ್ರಾಮೀಣ ಭಾಷೆಗೆ ಇವನ ಪರಾಕ್ರಮವನ್ನು ಹೋಲಿಸಬಹುದು.  
ಉತ್ತರನ ಈಗಿನ ಭಾವಸ್ಥಿತಿಯಲ್ಲಿ ಧರ್ಮರಾಯನು ಬಡಯುಧಿಷ್ಠಿರನಾಗುತ್ತಾನೆ ! ಮುಂದಿನ ಪದ್ಯದಲ್ಲಿ ಪಾಂಡವರೆಲ್ಲ ಬಡಪಾಂಡವರಾಗುತ್ತಾರೆ.
</details>
