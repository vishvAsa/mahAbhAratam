+++
title = "033 ಐದು ಶರವೇಕೊನ್ದು"

+++

<details><summary>ಗದ್ಯ (ಕ.ಗ.ಪ) </summary>

33. ಉತ್ತರೆಯ ಸೌಂದರ್ಯವನ್ನು ಕಂಡು ಆಸ್ಥಾನದಲ್ಲಿದ್ದ ವಿಟ ಜನರು ಹೇಳುವ ಮಾತುಗಳಿವು. ಮನ್ಮಥನು ಐದು ಬಾಣಗಳನ್ನು ಯಾಕೆ ಉಪಯೋಗಿಸುತ್ತಾನೆ. ಈ ಉತ್ತರಕುಮಾರಿಯಂಥ ಒಂದೇ ಒಂದು ಸುಂದರ ಬಾಣವೇ ಆ ಐದರ ಕೆಲಸವನ್ನು ಸಮರ್ಪಕವಾಗಿ ಪೂರೈಸುವುದಿಲ್ಲವೆ ? ಆ ಮನ್ಮಥನ ಆಯುಧ ಕೌಶಲಕ್ಕೆ ನಡುಗದೆ ಬಾಗದೆ ಇರುವವರು ಯಾರಿದ್ದಾರೆ ? ಈ ಮನ್ಮಥನು (ಇಂಥವಳ ಸಹಾಯದಿಂದ) ಋಷಿಗಳ ಮನಸ್ಸನ್ನು ಸೆಳೆಯುವುದಿಲ್ಲವೆ ? ದೊಡ್ಡವರನ್ನೆಲ್ಲಾ ಅಡ್ಡಗಟ್ಟಿ ಹಿಡಿಯದಿರುತ್ತಾನೆಯೆ ? ಅಯ್ಯೋ ! ವಿಧಿ ನಮ್ಮ ಕೊರಳನ್ನು ಕೊಯ್ಯುತ್ತಿದ್ದಾನೆ" ಎಂದು ಆ ವಿಟರ ಸಮೂಹ ನಗುತ್ತ ಅವಳನ್ನು ಹೊಗಳುತ್ತಿದ್ದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಐದುಶರ-ಪಂಚ ಬಾಣ (ಮನ್ಮಥನ ಆಯುಧ), ಐದದೇ-(ಆತನ ಕೆಲಸವನ್ನು) ಮಾಡುವುದಿಲ್ಲವೆ, ಕೈದುಗಾರತನ-ಆಯುಧ ಪ್ರಯೋಗ ಕೌಶಲ, ಕೋಡು-ನಡುಗು, ಕೊಂಕು-ಬಾಗು, ಅಡಹಾಯ್ದು-ಅಡ್ಡಗಟ್ಟಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಬಹುಶಃ ಇದು ಹಾಸ್ಯ ಪ್ರಸಂಗವಾಗಿರುವುದರಿಂದ ಇದರೊಳಗೆ ಇನ್ನೊಂದು ಬಗೆಯ ಶೃಂಗಾರ ಹಾಸ್ಯ ತರಲು ಪ್ರಯತ್ನಿಸಿದ್ದಾನೆ ಕವಿ ಎನ್ನಿಸುತ್ತದೆ. ಕಥಾ ಸಂದರ್ಭದ ಕುಣಿಕೆ ಇಲ್ಲಿ ತಪ್ಪಿರುವಂತೆ ಕಾಣುತ್ತದೆ ಮುಂದಿನ ಪದ್ಯವು ಇದೇ ಧೋರಣೆಯನ್ನು ವರ್ಣಿಸುತ್ತದೆ. ಜನಪದ ಶೃಂಗಾರವನ್ನು ಚೆನ್ನಾಗಿ ಬಲ್ಲ ಕವಿ ಇಲ್ಲಿ ಅಭಿಜಾತ ಕಾವ್ಯದ ಶೃಂಗಾರವನ್ನೇಕೆ ತಂದಿದ್ದಾನೋ ಗೊತ್ತಾಗುವುದಿಲ್ಲ.
</details>
