+++
title = "016 ಫಡಫಡೆಲವೋ ಪಾರ್ಥ"

+++

<details><summary>ಗದ್ಯ (ಕ.ಗ.ಪ) </summary>

16. ಫಡಫಡಾ, ಎಲವೋ ಪಾರ್ಥ, ದುರ್ಯೋಧನ ಅಡಗಿಕೊಳ್ಳುತ್ತಾನೆಯೇ, ನಿನ್ನ ಮಾಂಸವನ್ನು ತರಿದು ಬೇತಾಳಗಳಿಗೆ ಬಡಿಸುವುದಿಲ್ಲವೇ, ನೀನು ರಾಜನನ್ನು ನಿದ್ರೆಯಿಂದ ಎಚ್ಚರಿಸುವ ಮಂಗಳ ಪಾಠಕನೇ, ತಡೆಯಿಲ್ಲದೇ, ಇತರರ ಮೇಲ್ಮೆಯನ್ನು ಕಡೆಗಣಿಸಿ, ಹೀನಾಯವಾಗಿ ಮಾತನಾಡಿ ಫಲವೇನು - ಎನ್ನುತ್ತ ಸುಶರ್ಮನು ಸಮಸಪ್ತಕರ ಸೈನ್ಯದೊಡಗೂಡಿ, ಅರ್ಜುನನನ್ನು ತಡೆದು ನಿಲ್ಲಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಡಗು-ಅವಿತುಕೊಳ್ಳು, ಮಾಂಸ, ವೇತಾಳ-ಬೇತಾಳ, ವೈತಾಳಿಕ-ರಾಜನನ್ನು ಎಚ್ಚರಿಸುವ ಮಂಗಳ ಪಾಠಕ, ಗಡಬಡಿಸು-ತಡೆಯಿಲ್ಲದೆ ಮಾತನಾಡು, ಕೆಡೆನುಡಿ-ಹೀಗಳೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

1)ಸುಶರ್ಮ-ತ್ರಿಗರ್ತದೇಶದ ರಾಜ, ದುರ್ಯೋಧನನ ಆಪ್ತ ಮಿತ್ರ, 2)ಸಮಸಪ್ತಕರು-ಸಂಶಪ್ತಕರು, ಯುದ್ಧದಲ್ಲಿ ಶಪಥಮಾಡಿ ಯುದ್ಧ ಮಾಡುವವರು, ತ್ರಿಗರ್ತರಾಜನಾದ ಸುಶರ್ಮ, ಅವನ ತಮ್ಮಂದಿರಾದ ಸತ್ಯೇಷು, ಸತ್ಯಕರ್ಮ, ಸತ್ಯದೇವ, ಸತ್ಯರಥ ಈ ಐದು ಜನಕ್ಕೆ ಮಹಾಭಾರತದಲ್ಲಿ ಈ ಹೆಸರಿದೆ. ಇವರು ಶಪಥಮಾಡಿ ಯುದ್ಧಕ್ಕೆ ಹೊರಟ ವಿವರಕ್ಕೆ ದ್ರೋಣ ಪರ್ವದ ಸಂಧಿ 2, ಪದ್ಯಗಳು 4 ರಿಂದ 9ರ ವರೆಗೆ ನೋಡಿ.
</details>
