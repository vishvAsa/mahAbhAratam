+++
title = "018 ಶಕುನಿ ಸಹದೇವನನುಳೂಕನು"

+++

<details><summary>ಗದ್ಯ (ಕ.ಗ.ಪ) </summary>

18. ಶಕುನಿಯು ಸಹದೇವನನ್ನು ಉಳೂಕನು ನಕುಲನನ್ನು ದುರ್ಯೋಧನನ ತಮ್ಮಂದಿರು ಆಶ್ಚರ್ಯಕರವಾಗಿ ಬಿಲ್ಲಿನಿಂದ ಬಾಣಪ್ರಯೋಗ ಮಾಡುವ ಭೀಮನನ್ನು ಕೆಣಕಿದರು. ಅಕಟ, ಅರ್ಜುನ - ಎನ್ನುತ್ತಾ ಸಮಸಪ್ತಕರು ಮುಗಿಬಿದ್ದರು. ನೂರುಗಜ ದೂರದಲ್ಲಿ ಸಂಪೂರ್ಣ ಸೈನ್ಯದ ಸಮೀಪದಲ್ಲಿ ದುರ್ಯೋಧನ ನಿಂತನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಚಕಿತಚಾಪ-ಆಶ್ಚರ್ಯಕರ ರೀತಿಯಲ್ಲಿ ಬಿಲ್ಲಿನಿಂದ ಬಾಣ ಪ್ರಯೋಗಿಸುವವ (ಭೀಮ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಉಳೂಕ-  
ಉಲೂಕನು ಶಕುನಿಯ ಮಗ. ಸಂಧಿಯ ಪ್ರಸ್ತಾವಗಳೆಲ್ಲ ಮುರಿದು ಬಿದ್ದ ಮೇಲೆ ಪಾಂಡವರು ಹಿರಣ್ಯವತೀ ನದಿಯ ಪ್ರದೇಶದಲ್ಲಿ ಸೇನೆಯನ್ನು ಸಜ್ಜುಗೊಳಿಸಿಕೊಳ್ಳುತ್ತಿದ್ದಾಗ ದುರ್ಯೋಧನನು ಈ ಉಲೂಕನನ್ನು ಪಾಂಡವರ ಬಳಿಗೆ ಒಂದು ಸಂದೇಶ ಸಮೇತ ಕಳುಹಿಸುತ್ತಾನೆ. ಪಾಂಡವರ ಸಮಸ್ತ ಮಿತ್ರ ನಾಯಕರೆದುರಿಗೆ ಅವರನ್ನು ತೇಜೋವಧೆ ಮಾಡುವುದು ಕೌರವನ ಉದ್ದೇಶ. ತುಂಬ ಉದ್ಧಟತನದ ನಿಷ್ಠುರೋಕ್ತಿಗಳನ್ನು ಹೇಳಿ ಕಳುಹಿಸುತ್ತಾನೆ. ಮೊದಲೇ ಉಲೂಕನು ಪಾಂಡವ ದ್ವೇಷಿ. ಅವನು ಧೈರ್ಯವಾಗಿ ಕೌರವನ ಸಂದೇಶವನ್ನು ಚೆನ್ನಾಗಿ ಬಣ್ಣ ಹಚ್ಚಿ ಹೇಳುತ್ತಾನೆ. ಉದ್ಯೋಗಪರ್ವದ 160ನೇ ಪರ್ವದಿಂದ ನಾಲ್ಕು ಪರ್ವಗಳಲ್ಲಿ ಈ ಬಗೆಗೆ ದೀರ್ಘ ವಿವರಗಳಿವೆ.  
ಪಾಂಡವ ಸಮಸ್ತರನ್ನು ಕೆರಳಿಸುವುದು, ಹೆದರಿಸುವುದು ಕೌರವನ ಉದ್ದೇಶವಾಗಿತ್ತು. ಉಲೂಕನು ಒಬ್ಬೊಬ್ಬರಾಗಿ ಪಾಂಡವರೈವರ ತೇಜೋವಧೆ ಮಾಡುವುದಲ್ಲದೆ ಶ್ರೀ ಕೃಷ್ಣ, ವಿರಾಟ, ದ್ರುಪದ, ಧೃಷ್ಟದ್ಯುಮ್ನರುಗಳನ್ನು ಕೆರಳಿಸಲು ನೋಡುತ್ತಾನೆ. 'ಮಾರ್ಜಾಲ ಸಂನ್ಯಾಸ ಬೇಡ. ಧೈರ್ಯವಾಗಿ ಹೋರಾಡು' ಎಂಬುದು ಧರ್ಮರಾಯನಿಗೆ ಸಿಕ್ಕಿದ ಸಂದೇಶ.  
ಈ ಸಂದೇಶದ ಪ್ರಕಾರ ಭೀರ್ಮಾರ್ಜುನರು ಅಡುಗೆ ಭಟ್ಟರು ಹಾಗೂ ಹೆಂಗಸರು, ತನ್ನ ಬಿಲ್ಲು ತಾಳೆ ಮರದಷ್ಟಿದೆ ಎಂಬ ಅಹಂಕಾರದ ಅರ್ಜುನನಿಗೆ ಶ್ರೀ ಕೃಷ್ಣನ ಸಹಾಯವಿದೆ ಎಂಬ ಕೊಬ್ಬು ಬೇರೆ. ಆದರೆ ನೂರು ಅರ್ಜುನರು ಬಂದರೂ ಕೌರವರ ಹೆದರುವುದಿಲ್ಲವಂತೆ! ಭೀಮಾರ್ಜುನಾದಿಗಳಿಗೆ ದ್ರೋಣ, ಭೀಷ್ಮರ ದಿವ್ಯಾಸ್ತ್ರಗಳ ವೈಭವ ಗೊತ್ತಿಲ್ಲ.  
ಅವರಿಬ್ಬರೂ ದ್ರೋಣ, ಭೀಷ್ಮರ ಹೊಡೆತಗಳನ್ನು ತಾಳಲಾಗದೆ ಉರುಳಿ ಬೀಳುತ್ತಾರೆ. ದುಶ್ಯಾಸನನ ರಕ್ತವನ್ನು ಕುಡಿಯಲಾಶಿಸಿರುವ ಭೀಮನ ಗತಿ ಏನಾಗುತ್ತದೆಂಬುದನ್ನು ಹೇಳುತ್ತಾನೆ. 'ರಾಜ್ಯ ಕಳೆದುಕೊಂಡು ಅನುಭವಿಸಿದ ಕ್ಲೇಶ ಮತ್ತು ದ್ರೌಪದಿಗೆ ಆದ ಅವಮಾನಗಳನ್ನು ನೆನೆದು ನೀವು ಕೂಡಲೇ ಯುದ್ದಕ್ಕೆ ಬನ್ನಿ ನಾವು ಸಿದ್ಧರಾಗಿದ್ದೇವೆ' ಎಂದೂ ಕೌರವ ಅವರನ್ನೆಲ್ಲ ಆಹ್ವಾನಿಸುತ್ತಾನೆ. ಶ್ರೀಕೃಷ್ಣನಿಗಂಗೂ ತುಂಬ ಚುಚ್ಚುವ ಕಟುಮಾತುಗಳು 'ಅಯ್ಯಾ ಕೃಷ್ಣ, ಮಾಟ-ಮಂತ್ರಗಳಲ್ಲಿ ಪ್ರವೀಣ ನೀನು.  
'ಅಂದು ರಾಜಸಭೆಯಲ್ಲಿ ಎಂಥದೋ ಮಾಯಾಜಾಲ ಹೂಡಿ ತಪ್ಪಿಸಿಕೊಂಡಂತೆ ನಾಳಿನ ಯುದ್ಧದಲ್ಲ್ಲಿ ನೀನು ತಪ್ಪಿಸಿಕೊಳ್ಳುತ್ತಾರೆ...' ಬರಿಯ ಪಾಂಡವರಿಗೇ ಅಲ್ಲದೆ ಧೃಷ್ಟದ್ಯುಮ್ನಾದಿಗಳಿಗೂ ಸಂದೇಶಗಳಿವೆ. ಕೌರವನ ದೃಷ್ಟಿಯಲ್ಲಿ ವಿರಾಟ, ದ್ರುಪದರು ತುಂಬ ಉನ್ನತ ಮಟ್ಟದ ಜನ. ಆದರೆ ಅವರು ನೀಚರ ಸಹವಾಸಕ್ಕೆ ಬಿದ್ದು ಹಾಳಾಗಲು ಹೊರಟಿದ್ದಾರೆ.   
ಸಹಜವಾಗಿಯೇ ಪಾಂಡವರು ಕೆರಳುತ್ತ ಪ್ರತಿ ಸಂದೇಶವನ್ನು ಕಳಿಸುತ್ತಾರೆ. ವ್ಯರ್ಥವಾಗಿ ಕೌರವನು ಭೀಷ್ಮಾದಿಗಳ ಸಾವಿಗೆ ಹದಿ ಹಾಕಿದ್ದಾನೆಂದು ಆರೋಪಿಸುತ್ತಾರೆ. ಕೌರವನಿಗೆ ಕಳಿಸಿದ ಉತ್ತರವೂ ಉಗ್ರವಾಗಿದೆ. 'ಅಯ್ಯಾ ಕೌರವ! ಎಂದೂ ನೀನು ಮನುಷ್ಯನಂತೆ ನಡೆದುಕೊಳ್ಳಲಿಲ್ಲ. ಈಗ ಯುದ್ಧದಲ್ಲಾದರೂ ಪ್ರಾಮಾಣಿಕವಾಗಿ ನಡೆದುಕೋ' ಉಲೂಕ ತಾಂಬೂಲಾಭರಣಗಳಿಂದ ಸತ್ಕೃತನಾಗಿ ಹಿಂದಿರುಗಿದ. ಆದರೆ ಯುದ್ಧದಲ್ಲಿ ಸಹದೇವನಿಂದ ಅವನು ಮೃತನಾದ.
</details>
