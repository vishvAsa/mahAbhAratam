+++
title = "021 ವ್ಯಾಸ ನಾರದ"

+++

<details><summary>ಗದ್ಯ (ಕ.ಗ.ಪ) </summary>

21. ವ್ಯಾಸ, ನಾರದ, ವಿದುರ, ಸಾತ್ಯಕಿ, ಕೃಷ್ಣ, ದಾರುಕ, ಯುಯುತ್ಸು, ಧರ್ಮರಾಯ ಮೊದಲಾವರೆಲ್ಲರೂ ಮತ್ತು ಆ ರಾಜರ ಸಾರಥಿಗಳು, ಆ ಸಚಿವರುಗಳು, ಹಸ್ತಿನಾಪುರದ ಎಲ್ಲ ಜನತೆ ಸೇರಿ, ಮರಣ ಹೊಂದಿದ ರಾಜರುಗಳಿಗೆ ಸಂಸ್ಕಾರ ವಿಧಿಗಳನ್ನು ನಿರ್ವಹಿಸಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ದಾರುಕ-ಕೃಷ್ಣನ ಸಾರಥಿ, ಅನಿಬರ-ಎಲ್ಲರ, ಸಾರಥಿವ್ರಾತ-ಸಾರಥಿಗಳ ಸಮೂಹ, ಸಮಸ್ತಪ್ರಕೃತಿಜನ-ಎಲ್ಲ ಜನಸಾಮಾನ್ಯರು, ಸಂತೈಸು-ನಿರ್ವಹಿಸು, ಹತಮಹೀಶರು-ಮರಣ ಹೊಂದಿದ ರಾಜರು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಶ್ರೀಕೃಷ್ಣನು 'ಪಾರ್ಥಸಾರಥಿ'ಯಾದರೆ ದಾರುಕನು ಶ್ರೀಕೃಷ್ಣನ ಸಾರಥಿ. ಸಾರಥಿತನ ಎನ್ನುವುದ ಇವರ ಕುಟುಂಬದ ರಕ್ತದಲ್ಲಿದ್ದಂತೆ ಕಾಣುತ್ತದೆ. ಈತ ಕೃಷ್ಣನಿಗೆ ಸಾರಥಿಯಾಗಿದ್ದರೆ, ಇವನ ತಮ್ಮನು ಸಾತ್ಕಿಗೆ ಸಾರಥಿಯಾಗಿದ್ದ. ದಾರುಕನ ಮಗನಿಗೆ ದಾರಕಿ ಎಂದು ಹೆಸರು. ದಾರುಕಿಯು ಶ್ರೀಕೃಷ್ಣ ಮಗನಾದ ಪ್ರದ್ಯುಮ್ನನಿಗೆ ಸಾರಥಿಯಾಗಿದ್ದನೆಂದು ಹೇಳಲಾಗಿದೆ.  
ದಾರುಕನ ರಥಚೋದನ ಪ್ರೌಢಿ ಮತ್ತು ಪ್ರಯಾಣೋತ್ಸಾಹ ಅನೇಕ ಕಡೆ ಶ್ಲಾಘಿಸಲ್ಪಟಿವೆ. ವಿರಾಟ ಪರ್ವದಲ್ಲಿ ಬೃಹನ್ನಳೆಯ ರೂಪದಲ್ಲಿದ್ದ ಅರ್ಜುನನು ಶ್ರೀಕೃಷ್ಣನಿಗೆ ದಾರುಕನು ಸಾರಥಿಯಾದಂತೆ ತಾನು ಉತ್ತರನಿಗೆ ಸಾರಥಿಯಾಗುತ್ತೇನೆ ಎಂದು ಹೇಳುವುದರ ಮೂಲಕ ದಾರುಕನಿಗೆ ಗೌರವ ಸಲ್ಲಿಸಿದ್ಧಾನೆ. ಸಾಮಾನ್ಯವಾಗಿ ಶ್ರೀಕೃಷ್ಣ ಬಹುಸಂಚಾರಿ. ತುಂಬ ದೀರ್ಘಪ್ರಯಾಣ ಅವನಿಗೆ ರೂಢಿಯಾಗಿತ್ತು. ಆಗೆಲ್ಲ ಅವರ ರಥವನ್ನು ನಡೆಸುತ್ತಿದ್ದವನೆಂದರೆ ದಾರುಕನೇ. ಕೃಷ್ಣನಿಗೆ ಆಯಸವೇ ಆಗದಂತೆ ಚಾಕಚಕ್ಯದಿಂದ ರಥ ನಡೆಸುವುದರಲ್ಲಿ ದಾರುಕನು ಸಿದ್ಧಹಸ್ತನಾಗಿದ್ದ.  
ಶ್ರೀಕೃಷ್ಣನು ಸೌಭನಗರದ ಸಾಲ್ವರಾಜನ ಮೇಲೆ ದಂಡೆತ್ತಿ ಹೋದದ್ದು ಸರಿಯಷ್ಟೆ. ಆಗ ಅವನ ಸಾರಥಿಯಾಗಿದ್ದ ದಾರುಕನು ಬರಿಯ ರಥಚಲಕನಾಗಿ ಉಳಿಯದೆ ಕಳೆಗುಂದಿದಾಗೆಲ್ಲ ಕೃಷ್ಣನನ್ನು ಹುರಿದುಂಬಿಸಿ ಸಾಲ್ವನನ್ನು ಕೊಲ್ಲುವಂತೆ ಪ್ರೇರಿಸುತ್ತಿದ್ದನೆಂಬ ಸಮಗತಿ ಉದ್ಯೋಗಪರ್ವದ 22ನೆಯ ಅಧ್ಯಾಯದಲ್ಲಿ ತಿಳಿದು ಬರುತ್ತದೆ. ಈ ಸಂದರ್ಭದಲ್ಲಿ ಸಾಲ್ವನ ಬಾಣಗಳು ದಾರುಕನ ಮೇಲೂ ಬಿದ್ದು ತುಂಬ ಗಾಯವಾಗಿದ್ದರೂ ಲೆಕ್ಕಿಸದೆ ಕೃಷ್ಣನ್ನು ಉತ್ಸಾಹಗೊಳಿಸುತ್ತಿದ್ದನೆಂದು ವನಪರ್ವದಲ್ಲಿ ಹೇಳಲಾಗಿದೆ.  
ಮಹಾಭಾರತ ಯುದ್ಧದಲ್ಲಿ ಶ್ರೀಕೃಷ್ಣನೇ ಅರ್ಜುನನಿಗೆ ಸಾರಥಿಯಾಗಿದ್ದರೂ ಅವನ ರಥಮಾತ್ರ ಸದಾ ಯುದ್ಧಭೂಮಿಯಲ್ಲೇ ಸದಾ ಇರುತ್ತಿದ್ದ. ದ್ರೋಣಪರ್ವದಲ್ಲಿ ಒಮ್ಮೆ ಶ್ರೀಕೃಷ್ಣನು ಶಂಖವನ್ನು ಊದಿದ ಕೂಡಲೇ ಸಂಕೇತವನ್ನು ಅರಿತ ದಾರುಕನು ತನ್ನ ಸಜ್ಜುಗೊಳಿಸಿದ ರಥವನ್ನು ಯುದ್ಧಭೂಮಿಯಲ್ಲಿ ಶ್ರೀಕೃಷ್ಣನ ಮುಂದೆ ತಂದು ನಿಲ್ಲಿಸಿದ ಘಟನೆಯೇ ಇದಕ್ಕೆ ಸಾಕ್ಷಿಯಾಗಿದೆ. ಸಾತ್ಯಕಿಯು ಈ ರಥವನ್ನು ಬಳಸಿದಾಗ ದಾರುಕನೇ ಸಾರಥಿಯಾಗಿರುತ್ತಿದ್ದ. ಸಾತ್ಯಕಿ ಕರ್ಣರಿಗೆ ಘೋರ ಯುದ್ಧವಾಗುತ್ತಿದಾಗ ಸಾತ್ಯಕಿಯ ರಥವನ್ನು ದಾರುಕನು ಚಾಕಚಕ್ಯದಿಂದ ನಡೆಸುತ್ತಿದ್ದನೆಂದು ಮಹಾಭಾರತ ಹೇಳುತ್ತದೆ ದಾರುಕನು ಕೇವಲ ಸಾರಥಿಯಾಗಿರಲಿಲ್ಲ. ಯಾದವ ಕುಟುಂಬದ ಆಪ್ತಮಿತ್ರನೂ ಆಗಿದ್ದ. ದ್ವಾರಕಿಯಲ್ಲಿ ಯಾದವೀ ಕಲಹ ಆರಂಭವಾಗಿ ಯಾದವರು ತಮ್ಮತಮ್ಮಲ್ಲೇ ಹೊಡೆದಾಡಿಕೊಂಡು ಸತ್ತರಷ್ಟೆ ಅದಕ್ಕೂ ಮುನ್ನ ಕೃಷ್ಣಬಲರಾಮರು ದೇಹವನ್ನು ತ್ಯಜಿಸಿದ್ದರು. ರಾಜ್ಯವು ಅನಾಯಕವಾಯಿತು. ಆಗ ದಾರುಕನು ಹಸ್ತಿನಾವತಿಗೆ ರಥಸಮೇತನಾಗಿ ಬಂದು ಧರ್ಮರಾಯನಿಗೆ ನಡೆದ ಘಟನೆಗಳನ್ನೆಲ್ಲ ವಿವರಿಸಿದ. ಅಷ್ಟೇ ಅಲ್ಲದೆ ಆಗಲಿರುವ ಅನಾಹುತಗಳನ್ನು ತಪ್ಪಿಸಲು ಅರ್ಜುನನ್ನು ತನ್ನ ರಥದಲ್ಲಿ ಕುಳ್ಳಿರಿಸಿಕೊಂಡು ಹೋದನೆಂದು ಮಹಾಭಾಋತ ಹೇಳುತ್ತದೆ. ಶ್ರೀಕೃಷ್ಣನ ಮರಣಾನಂತರವೂ ಅವನ ಕುಟುಂಬ ಮತ್ತು ರಾಜ್ಯದ ಬಗೆಗೆ ಈತನಿಗೆ ಎಂಥ ಕಳಕಳಿ ಇತ್ತೆಂಬುದು ಸ್ಪಷ್ಟವಾಗುತ್ತದೆ.  
ವೃತ್ತಿಪರ ಸಾರಥಿಗಳಿಗೆ ಯುದ್ಧಭೂಮಿಯಾಚೆಗೆ ಅಂಥ ಹೆಸರಿರುವುದಿಲ್ಲ. ಆದರೆ ಶ್ರೀಕೃಷ್ಣ ಸಾರಥಿಯಾದ ದಾರುಕನ ಹೆಸರು ಇಂದಿಗೂ ಲೋಕಪ್ರಿಯವಾಗಿದೆ.
</details>
