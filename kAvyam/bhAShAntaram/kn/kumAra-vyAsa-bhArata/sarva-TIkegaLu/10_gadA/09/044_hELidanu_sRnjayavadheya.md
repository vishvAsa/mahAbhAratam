+++
title = "044 ಹೇಳಿದನು ಸೃಞ್ಜಯವಧೆಯ"

+++

<details><summary>ಗದ್ಯ (ಕ.ಗ.ಪ) </summary>

44. ಅಶ್ವತ್ಥಾಮ ಕೃಪನಿಗೆ ಸೃಂಜಯ ವಧೆಯನ್ನು ಹೇಳಿದನು. ಪಾಂಚಾಲ ರಾಜಕುಮಾರರನ್ನು ಖಡ್ಗವೆಂಬ ಪೂತನಿಗೆ (ರಾಕ್ಷನಿಗೆ) ಬಲಿಕೊಟ್ಟರೀತಿಯನ್ನು ಹೇಳಿದನು. ಪಾಳೆಯದಲ್ಲಿ ಪಾಂಡುರಾಜನ ಮಕ್ಕಳನ್ನು ಹುಡುಕಿದೆ. ಆದರೆ ಅವರ ಮೇಲುಗಾಹಿನಲ್ಲಿರುವ ವೀರನಾರಾಯಣನ (ಕೃಷ್ಣನ) ಕರುಣೆಯಿಂದಾಗಿ, ಅವರು ಕೆಡುವುದಿಲ್ಲ.
</details>

<details><summary>ಪದಾರ್ಥ (ಕ.ಗ.ಪ) </summary>

ಮೌಳಿ-ತಲೆ, ಖಡ್ಗಪೂತನಿ-ಖಡ್ಗವೆಂಬರಾಕ್ಷಸಿ, ('ಪೂತನಿ' ಯೆಂಬುದು ಕೃಷ್ಣನು ಶಿಶುವಾಗಿದ್ದಾಗ ಅವನಿಗೆ ವಿಷದ ಮೊಲೆವಾಲನ್ನು ಕುಡಿಸಿ ಕೊಲ್ಲಲು ಬಂದ ರಾಕ್ಷಸಿ. ಈ ಹೆಸರನ್ನು ಸಾಮಾನ್ಯೀಕರಿಸಿ 'ರಾಕ್ಷಸಿ ಎಂಬರ್ಥದಲ್ಲಿ ಇಲ್ಲಿ ಉಪಯೋಗಿಸಲಾಗಿದೆ)  ಮೇಲುಗಾಹು-ಮೇಲಿನಿಂದ ಕಾಯುವ, ಕಾಪಾಡುವ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

1) "ಪಾಳೆಯದೊಳರಸಿದೆನು ಪಾಂಡು ನೃಪಾಲ ತನುಜರನವರು ಕೆಡುವರೆ ಮೇಲುಗಾಹಿನ ವೀರನಾರಾಯಣ ಕರುಣದಲಿ" ಎಂದು ಅಶ್ವತ್ಥಾಮ ಪಾಂಡವರನ್ನು ಹುಡುಕಿದ್ದಾಗಿ ಹೇಳುತ್ತಾನೆ. ಅವರು ಸಿಕ್ಕಲಿಲ್ಲವೆಂಬುದು ಇದರ ವಿವರಣೆ. ಆದರೆ ಇದೇ ಸಂಧಿಯ ಪದ್ಯ. 35ರಲ್ಲಿ "ತರಿದನು ದ್ರೌಪದೀಸುತರ ….. ಜನಪರೈವರ ತಲೆಗಳೆಂದೇ ಕನಕರಥದೊಳಗಿರಿಸಿ ಹೊಕ್ಕನು ………" ಎಂದು ಹೇಳಿರುವಲ್ಲಿ, ದ್ರೌಪದಿಯ ಐದು ಜನ ಮಕ್ಕಳನ್ನು ಪಾಂಡವರೆಂದೇ ಭಾವಿಸಿ, ಅವರನ್ನು ಅಶ್ವತ್ಥಾಮ ತರಿದು ಹಾಕಿದ ಎಂದು ಅರ್ಥವಾಗುತ್ತದೆ. ಈ ವ್ಯತ್ಯಾಸಕ್ಕೆ ಕಾರಣ ಸ್ಪಷ್ಟವಾಗುವುದಿಲ್ಲ. ಮುಂದೆ 10ನೆಯ ಸಂಧಿಯ 6 - 7ನೆಯ ಪದ್ಯಗಳಲ್ಲಿ ಅಶ್ವತ್ಥಾಮ ಪಾಂಡವರ ಐದು ಜನ ಮಕ್ಕಳನ್ನು ಕೊಂದುದಾಗಿಯೂ, ಪಾಂಡವರು, ಸಿಕ್ಕಿಲಿಲ್ಲವಾಗಿಯೂ ಕೃಪನು ದುರ್ಯೋಧನನಿಗೆ ತಿಳಿಸುತ್ತಾನೆ.
</details>
