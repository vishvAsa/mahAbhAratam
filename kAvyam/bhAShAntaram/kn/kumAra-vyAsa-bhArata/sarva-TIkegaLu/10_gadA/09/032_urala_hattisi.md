+++
title = "032 ಉರಲ ಹತ್ತಿಸಿ"

+++

<details><summary>ಗದ್ಯ (ಕ.ಗ.ಪ) </summary>

32. ಕೊರಳಿಗೆ ಉರಲನ್ನು ಹಾಕಿ ಎಳೆಯಲು, ಗಂಟಲಲ್ಲಿ ಗುರುಗುರು ಶಬ್ದವಾಗುತ್ತ ಧೃಷ್ಟದ್ಯುಮ್ನನ ಪ್ರಾಣ ಜಾರಿತು. ಆನಂತರ ಅಶ್ವತ್ಥಾಮ ಬೊಬ್ಬಿರಿದು ಬಾಗಿಲನ್ನು ಒಡೆದು ಶಿಖಂಡಿಯ ಅರಮನೆಯನ್ನು ಹೊಕ್ಕ. ಅವನನ್ನು ತರಿದು ಹಾಕಿದ. ಉತ್ತಮೌಂಜಸನನ್ನು ಹುಡುಕಿ ಹೊಡೆದ. ಯುಧಾಮನ್ಯುವಿನ ಕೋಣೆಯ ಬಾಗಿಲನ್ನು ಮುರಿದು ಹೊಕ್ಕು ಅವನನ್ನು ಎಚ್ಚರಿಸಿ ಸೀಳಿಹಾಕಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಉರಲು-ನೇಣು, ಗೋಣು-ಕೊರಲು, ಅಸು-ಪ್ರಾಣ, ಕದ-ಬಾಗಿಲು, ಮೈಯರಿಹಿಸಿ-ಎಚ್ಚರಿಸಿ, ವಿದಾರಿಸು-ಸೀಳು
</details>

<details><summary>ಟಿಪ್ಪನೀ (ಕ.ಗ.ಪ) </summary>

1) ಶಿಖಂಡಿ-ದ್ರುಪದನ ಒಬ್ಬ ಮಗ. ಅವನನ್ನು ಪಾಂಡವರು ಮುಂದಿಟ್ಟುಕೊಂಡು ಭೀಷ್ಮ ಶಸ್ತ್ರ ತ್ಯಾಗ ಮಾಡುವಂತೆ ಮಾಡಿ ಅವನನ್ನು ಶರಶಯನಕ್ಕೆ ಒಳಗು ಮಾಡಿದರು. (ಭೀಷ್ಮ ಪರ್ವದ 10ನೆಯ ಸಂಧಿಯ, 1 ರಿಂದ 9 ರ ವರೆಗಿನ ಪದ್ಯಗಳನ್ನು ನೋಡಿ) 2) ಉತ್ತಮೌಂಜಸ ದ್ರುಪದನ ಮತ್ತೊಬ್ಬ ಮಗ 3)ಯುಧಾಮನ್ಯು-ಪಾಂಚಾಲದೇಶದ ಅರಸು.
</details>
