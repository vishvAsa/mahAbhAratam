+++
title = "014 ತಾಯೆ ಹದುಳಿಸು"

+++

<details><summary>ಗದ್ಯ (ಕ.ಗ.ಪ) </summary>

14. ತಾಯೇ, ಸಮಾಧಾನ ತಂದುಕೋ, ದೇವಲೋಕದಲ್ಲಿ  ನಿನ್ನ ಮಕ್ಕಳನ್ನು ಸೇರಿಸಲು ವಿಹಿತ ಕ್ರಮಗಳನ್ನು ಜರುಗಿಸು. ಆಯಸ್ಸಿನ ಬರಹ ಹಣೆಯಲ್ಲಿ ಅಳಿಸಿಹೋದರೆ, ಅದನ್ನು  ಯಾರು ತಪ್ಪಿಸಲು ಸಾಧ್ಯ ?  ಧೃತರಾಷ್ಟ್ರನಿಂದ ಸೊಸೆಯರಿಗೆ ಮತ್ತು ಉಳಿದ ಮಹಿಳೆಯರಿಗೆ ಸಾಂತ್ವನದ ನುಡಿಗಳೆಂಬ ಬಾಗಿನವನ್ನು ಕೊಡಿಸು - ಎಂದು ವೇದವ್ಯಾಸರು ಗಾಂಧಾರಿಗೆ ಹೇಳಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಹದುಳಿಸು-ಸಮಾಧಾನ ಮಾಡಿಕೊ, ಸಲಿಸು-ನಡೆಸಿಕೊಡು, ಆಯುಷದಲಿಪಿ-ಆಯಸ್ಸಿನ ಬರಹ, ವಿಧಿಬರಹ, ಬ್ರಹ್ಮಬರಹ,   
ವಿಶೋಕದ ಬಾಯಿನ-(ಬಾಗಿನ) ಶೋಕದ ಬಾಗಿನ (ಬಾಗಿನ-ಶುಭಕಾರ್ಯಗಳ ನಂತರ ಮುತ್ತೈದೆಯರಿಗೆ ಕೊಡುವ ಎಲಡೆಯಡಿಕೆ, ಉಡುಗೊರೆ ಇತ್ಯಾದಿಗಳು), ಸುಬಲನಂದನೆ-ಸುಬಲರಾಜನ ಮಗಳಾದ ಗಾಂಧಾರಿ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

1) "ಬಾಯಿನವ……………………….." ಪತಿ ಮೃತನಾದ ನಂತರ ಪತ್ನಿಗೆ ಕಡೆಯ ಬಾರಿಗೆ ಮಂಗಳದ್ರವ್ಯ ಸಹಿತ ಬಾಗಿನ ಕೊಡುವ ರೂಢಿಯಿದೆ. ಕೌರವರೆಲ್ಲರೂ ಮೃತರಾದ್ದರಿಂದ ಅವನ ಪತ್ನಿಯರಿಗೆ ಬಾಗಿನವನ್ನು ಧೃತರಾಷ್ಟ್ರನಿಂದ ಕೊಡಿಸು ಎಂದು ವ್ಯಾಸರು ಹೇಳುವ ಮೂಲಕ ಇದಕ್ಕೆಲ್ಲಾ ಹೊಣೆ ಧೃತರಾಷ್ಟ್ರನೇ ಎಂದು ಪರ್ಯಾಯವಾಗಿ ವ್ಯಂಗ್ಯವಾಡಿದ್ದಾರೆ.
</details>
