+++
title = "023 ಜಗವ ಹೂಡುವ"

+++

<details><summary>ಗದ್ಯ (ಕ.ಗ.ಪ) </summary>

23. ಜಗತ್ತನ್ನು ಪ್ರಾರಂಭಿಸುವ ಮತ್ತು ಹದಿನಾಲ್ಕು ಲೋಕಗಳ ಜೀವರನ್ನು ಊಟಹಾಕಿ ರಕ್ಷಿಸುವ, ಜಗತ್ತನ್ನು ಆಂತರಿಕ ಸ್ವಭಾವದಿಂದ ಗಟ್ಟಿಗೊಳಿಸುವ ತ್ರಿಗುಣಗಳ ಸೊಗಡು ಮುಸುಕಿನೊಳಗೆ ತನ್ನ ಸಹಸ್ರಸಂಖ್ಯೆಯ ಹರಿತವಾದ ಹಲ್ಲುಗಳು ಸೇರಿಕೊಂಡಿದೆಯೋ ಎಂಬಂತೆ ಮಹಾಸುದರ್ಶನ ಚಕ್ರವು ಬಿಗಿಗೊಂಡು ಉತ್ತರೆಯ ಗರ್ಭದ ಸುತ್ತಲೂ ಬೇಲಿಯನ್ನು ನಿರ್ಮಿಸಿತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಹೂಡು-ಪ್ರಾರಂಭಿಸು, ನಿರ್ಮಿಸು, ಮೇಣ್-ಮತ್ತು, ಚತುರ್ದಶಭುವನ-ಹದಿನಾಲ್ಕು ಲೋಕಗಳು (ಭೂ, ಭುವರ್, ಸ್ವರ್, ಮಹರ್, ಜನ, ತಪೋ, ಸತ್ಯ ಎಂಬ ಏಳು ಲೋಕಗಳು ಮತ್ತು ಅತಲ, ವಿತಲ, ಸುತಲ, ರಸಾತಲ, ತಲಾತಲ, ಮಹಾತಲ, ಪಾತಾಲ - ಎಂಬ ಏಳು ಪಾತಾಲಗಳು, ಹೀಗೆ ಒಟ್ಟು ಹದಿನಾಲ್ಕು ಲೋಕಗಳು) ಜೀವರು-ಜೀವವನ್ನುಳ್ಳವರು, ಊಡು-ಕುಡಿಸು, ಉಣಿಸು-ತಿನ್ನಿಸು, ಅಂತರ್ಭಾವದಲ್ಲಿ-ಸಹಜಸ್ವಭಾವದಲ್ಲಿ, ಬಲಿಸು-ಗಟ್ಟಿಗೊಳಿಸು, ಗುಣತ್ರಯ-ಸತ್ವ, ರಜಸ್ ಮತ್ತು ತಮಸ್ ಎಂಬ ಮೂರು ಗುಣಗಳು, ಸೊಗಡು-ಗಾಢವಾದ ವಾಸನೆ, ಸಹಸ್ರಧಾರೆ-ಸಾವಿರ ಅಲಗು  (ಸಾವಿರ ಹಲ್ಲುಗಳ ಹರಿತ) ಝಗೆ-ಮೈಮುಚ್ಚುವ ಅಂಗಿ, ನಿಲುವಂಗಿ, ವೇಢೆ-ಸುತ್ತುವರಿಯುವ, ಬೇಲಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಉತ್ತರೆ - ಸುಂದರಿಯೂ, ಬಾಲಕಿಯೂ ಆದ ಉತ್ತರೆ ವಿರಾಟರಾಯನ ಮಗಳು. ಉತ್ತರನ ತಂಗಿ ಅಭಿಮನ್ಯುವಿನ ಹೆಂಡತಿ ಮತ್ತು ಪರೀಕ್ಷಿತನ ತಾಯಿ ವಿರಾಟಪರ್ವದಿಂದ ಮತ್ತು ಮುಂದೆ ಹಲವಾರು ಪರ್ವಗಳಲ್ಲಿ ಈಕೆಯೆ ಪ್ರಸಕ್ತಿಯಿದೆ.
</details>
