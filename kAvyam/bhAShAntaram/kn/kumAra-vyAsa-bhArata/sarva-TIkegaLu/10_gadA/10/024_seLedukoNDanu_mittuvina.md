+++
title = "024 ಸೆಳೆದುಕೊಣ್ಡನು ಮಿತ್ತುವಿನ"

+++

<details><summary>ಗದ್ಯ (ಕ.ಗ.ಪ) </summary>

24. ಕೃಷ್ಣನು ಮೃತ್ಯುವಿನ ಗಂಟಲಿನೊಳಗಿನಿಂದ ಮಾರ್ಕಂಡೇಯನನ್ನು ಸೆಳೆದುಕೊಂಡ (ಬದುಕಿಸಿದ). ಯುದ್ಧದಲ್ಲಿ ಭಗದತ್ತನ ಶಕ್ತ್ಯಾಯುಧದಿಂದ ಮತ್ತು ಅಶ್ವತ್ಥಾಮನ ನಾರಾಯಣಾಸ್ತ್ರದಿಂದ ಅರ್ಜುನನ್ನು ಬದುಕಿಸಿದ. ಅಶ್ವತ್ಥಾಮ ಪ್ರಯೋಗಿಸಿದ ಈ ದರ್ಭಾಸ್ತ್ರದಿಂದ ಚಂದ್ರವಂಶದ ದೊರೆಯ ಮೊಳಕೆಯನ್ನು ಕರುಣೆಯಿಂದ ಕಾಯಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಸೆಳೆದುಕೊಂಡ-ಎಳೆದುಕೊಂಡ, ಬಿಡಿಸಿಕೊಂಡ, ಮಿತ್ತು-ಮೃತ್ಯು(ಸಂ), ಕಳುಪಿದ-ಕಳಿಸಿದ, ಪ್ರಯೋಗಿಸಿದ, ಕುಶಿಕಾಸ್ತ್ರ- ದರ್ಭಾಸ್ತ್ರ, ಹುಲ್ಲಿನ ಬಾಣ, ಶಶಿಕುಲ-ಚಂದ್ರವಂಶ (ಪಾಂಡವ-ಕೌರವರು ಈ ವಂಶಕ್ಕೆ ಸೇರಿದವರು) ರಾಜಾಂಕುರ-ರಾಜವಂಶದ ಕುಡಿ (ಮೊಳಕೆ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

1) ಮಾರ್ಕಂಡೇಯ-ಮೃಕಂಡು ಮುನಿಯ ಮಗ, ಶಿವನಿಂದ ವರಪಡೆದವ. ಶಿವಭಕ್ತಿಯಿಂದ ಮೃತ್ಯುವನ್ನು ಗೆದ್ದವ. ಮೃತ್ಯುವಿನ ಗಂಟಲಿನಿಂದ ಮಾರ್ಕಂಡೇಯನನ್ನು ಬಿಡಿಸಿಕೊಂಡವನು ಶಿವ; ಆದರೆ ಇಲ್ಲಿ ವಿಷ್ಣುವು ಹಾಗೆ ಮಾಡಿದನೆಂಬಂತೆ ಪ್ರಸ್ತಾಪವಾಗಿದೆ. ಹರಿ-ಹರರಿಬ್ಬರೂ ಒಂದೇ ಎಂಬ ಭಾವದಿಂದ ಕುಮಾರವ್ಯಾಸ ಹಾಗೆ ಪ್ರಸ್ತಾಪಿಸಿರಬಹುದು.  
2) ಭಗದತ್ತಾಂಕುಶ-ಭಗದತ್ತನು ತನ್ನ ಶಕ್ತ್ಯಾಯುಧವನ್ನು ಪ್ರಯೋಗಿಸಿ, ಅರ್ಜುನನ್ನು ಸಂಹರಿಸಲು ಯತ್ನಿಸಿದಾಗ ಕೃಷ್ಣ ತನ್ನ ಎದೆಯೊಡ್ಡಿ ಅದನ್ನು ನಿವಾರಿಸಿದ. ದ್ರೋಣಪರ್ವದ 3ನೆಯ ಸಂಧಿಯ 55ನೆಯ ಪದ್ಯದಿಂದ 73ರವರೆಗಿನ ಪದ್ಯಗಳಲ್ಲಿ ಈ ಬಗ್ಗೆ ವಿವರಗಳಿವೆ.  
3) ನಾರಾಯಣಾಸ್ತ್ರ-ದ್ರೋಣ ಮರಣದ ಸಂಗತಿಯನ್ನು ತಿಳಿದ ಅವನ ಮಗ ಅಶ್ವತ್ಥಾಮ, ಪಾಂಡವರನ್ನು ಕೊಲ್ಲಲು ಈ ಆಸ್ತ್ರವನ್ನು ಉಪಯೋಗಿಸಿದ. ಆದರೆ ಕೃಷ್ಣನ ಸೂಚನೆಯಂತೆ ತಮ್ಮತಮ್ಮ ಆಯುಧಗಳನ್ನು ಕೆಳಗೆ ಹಾಕಿ ಪಾಂಡವರು ಅಪಾಯದಿಂದ ಪಾರಾದರು. ದ್ರೋಣಪರ್ವದ 19ನೆಯ ಸಂಧಿಯ 13ನೆಯ ಪದ್ಯದಿಂದ 52ನೆಯ ಪದ್ಯದವರೆಗೆ ಈ ಬಗ್ಗೆ ವಿವರಗಳಿವೆ.
</details>
