+++
title = "001 ಕೇಳು ಧೃತರಾಷ್ಟ್ರಾವನಿಪ"

+++

<details><summary>ಗದ್ಯ (ಕ.ಗ.ಪ) </summary>

1. ಧೃತರಾಷ್ಟ್ರನೇ ಕೇಳು, ಕಠಿಣವಾದ ಕದನದಲ್ಲಿ ಕರಾಳ ರೋಷದಿಂದ ಬಿಸಿಯುಸಿರನ್ನು  ಬಿಡುತ್ತಿದ್ದ , ವೇಗದ ಚಲನೆಯನ್ನು ಹೊಂದಿದ್ದ ನಾಲ್ಕು ದಿಕ್ಕುಗಳಿಂದಲೂ ಯುದ್ಧ ಮಾಡಬಲ್ಲ ವೀರರು, ಶಸ್ತ್ರಗಳನ್ನು ಆಸ್ಫೋಟಿಸುತ್ತಾ ವಜ್ರಾಘಾತವನ್ನುಂಟುಮಾಡುವ ಭೀಕರರು, ಕೌರವ ವೃಕೋದರರು ಯುದ್ಧಕ್ಕೆ ಸೇರಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಕೈಮೇಳವಿಸು-ಜೊತೆಯಾಗು, ಒಂದು ಗೂಡು, ವಿಷಮ-ಕಠಿಣ, ಬಿರುಸು, ಅಸಮ, ಕರಾಳ-ಭೀಕರ, ಕಪ್ಪುವರ್ಣದ, ಭಯಂಕರ, ರೋಷಶ್ವಾಸ-ಕೋಪದಿಂದ ಹೊರಬರುವ ಬಿಸಿಯುಸಿರು, ಚಾಳನ - ಚಲನಶಕ್ತಿ, ಚಂಚಲ, ಚಪಲತೆ, ಚೌಪಟರು-ನಾಲ್ಕೂದಿಕ್ಕುಗಳಿಂದ ಯುದ್ಧ, ಮಾಡಬಲ್ಲವರು (ಚೌಪಟ-ನಾಲ್ಕು ದಿಕ್ಕು) ಶಸ್ತ್ರಾಸ್ಫಾಳನ-ಶಸ್ತ್ರವನ್ನು ಸಿಡಿಸುವುದು, ಶಸ್ತ್ರವನ್ನು ಆಸ್ಫೋಟಿಸುವಂತೆ ಶಬ್ದಮಾಡುವುದು, ಆಭೀಳರು-ಭಯಂಕರರು, ನಿಷ್ಠುರರು-ಧೃಢ ಮನಸ್ಸಿನವರು, ಕಠಿಣಸ್ವ್ಪಭಾವದವರು,
</details>

<details><summary>ಟಿಪ್ಪನೀ (ಕ.ಗ.ಪ) </summary>

1) ವಜ್ರಾಭಿಘಾತ- ಹಿಂದೆ ಬೆಟ್ಟಗಳಿಗೆ ರೆಕ್ಕೆಗಳಿದ್ದುವು. ಋಷಿಗಳು ಯಜ್ಞ - ಯಾಗಗಳನ್ನು ಮಾಡುತ್ತಿದ್ದಾಗ ಹಾರಿ ಹೋಗಿ ಹೋಮಕುಂಡಗಳ ಮೇಲೆ ಕುಳಿತು ಯಜ್ಞನಾಶ ಮಾಡುತ್ತಿದ್ದುವು. ಇಂದ್ರ, ದಧೀಚಿ ಮುನಿಯ ಮೂಳೆಗಳಿಂದ ವಜ್ರಾಯುಧವನ್ನು ಮಾಡಿಕೊಂಡು ಬೆಟ್ಟಗಳ ರೆಕ್ಕೆಗಳನ್ನು ಕಡಿದು ಹಾಕಿದ. ವಜ್ರಾಘಾತವೆಂದರೆ ಇಂತಹ ಭಯಂಕರವಾದ ಹೊಡೆತ.
</details>
