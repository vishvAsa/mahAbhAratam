+++
title = "048 ಹರಿಹರಿದು ಕೂಡರಸಿ"

+++

<details><summary>ಗದ್ಯ (ಕ.ಗ.ಪ) </summary>

48. ದೂತರು ತಿರುಗಿ ತಿರುಗಿ ಜೊತೆಯಲ್ಲಿ ಹುಡುಕಿ ಹಿಂದಿರುಗಿದರು. ಚಿಂತೆಯ ಭಾರದಲ್ಲಿ ಧರ್ಮರಾಯನ ಪರಿವಾರವೆಲ್ಲವೂ ಬೆರಳ ಮೇಲೆ ಮೂಗನ್ನಿಟ್ಟುಕೊಂಡಿತ್ತು. ಇರುಳಿನ ವಿರಹದ ಬೇಗೆಯಿಂದ ಬೇಯುತ್ತಿದ್ದ ಚಕ್ರವಾಕ ಪಕ್ಷಿಗಳಿಗೆ ಸೂರ್ಯ ಕಾಣಿಸಿದಂತೆ ಬೇಡರಿಗೆ ಮತ್ತು ಧರ್ಮರಾಯನಿಗೆ ಪರಸ್ಪರ ಮನಸ್ಸುಗಳು ಒಂದಾದುವು (ಪರಸ್ಪರ ಭೇಟಿಯಾಯಿತು) ಎಂದು ಸಂಜಯ ದೃತರಾಷ್ಟ್ರನಿಗೆ ಹೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಬೆರಳ ಮೂಗಿನಲ್ಲಿ-ಆಶ್ಚರ್ಯದಿಂದ ಅಥವಾ ಚಿಂತೆಯಿಂದ ಬೆರಳನ್ನು ಮೂಗಿನ ಮೇಲಿಡುಸುವುದು, ಬೇಗೆ-ಉರಿ, ಸೆಕೆ, ಚಕ್ರವಾಕ-ಚಕ್ರವಾಕ ಪಕ್ಷಿಗಳು, ಜಕ್ಕವಕ್ಕಿ, ಅಟವೀಚರರು-ಕಾಡಿನಲ್ಲಿ ಸಂಚರಿಸುವವರು, ಬೇಡರು, ಭಾವಭಾವ-ಪರಸ್ಪರ, ಒಂದೇ ಭಾವ
</details>

<details><summary>ಟಿಪ್ಪನೀ (ಕ.ಗ.ಪ) </summary>

1)"ಇರುಳು ಚಕ್ರವಾಕಕೆ …." ಗಂಡು ಹೆಣ್ಣು ಚಕ್ರವಾಕ ಪಕ್ಷಿಗಳು ಹಗಲಿನಲ್ಲಿ ಪರಸ್ಪರ ಅಪ್ಪಿಕೊಂಡಿರುತ್ತವೆ. ರಾತ್ರಿಯಾದ ಕೂಡಲೇ ಬೇರ್ಪಡುತ್ತವೆ ಎಂಬುದು ಕವಿಸಮಯ. ಧರ್ಮರಾಯನ ಮನಸ್ಸು ಏನನ್ನು ಆಲೋಚಿಸುತ್ತಿತ್ತೋ ಆ ವಿಷಯದ ಸುದ್ದಿಯನ್ನೇ ಹೇಳಲು ಬಂದವರು ಈ ಬೇಡರು. ಹಾಗಾಗಿ ಅವರಿಬ್ಬರ ಮನಸ್ಸುಗಳು ಒಂದೇ ವಿಚಾರವನ್ನು ಅಪ್ಪಿಕೊಂಡವು - ಎಂದು ಭಾವ.
</details>
