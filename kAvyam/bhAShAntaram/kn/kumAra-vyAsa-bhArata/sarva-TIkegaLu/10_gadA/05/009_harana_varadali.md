+++
title = "009 ಹರನ ವರದಲಿ"

+++

<details><summary>ಗದ್ಯ (ಕ.ಗ.ಪ) </summary>

9. ಶಿವನ ವರದಿಂದಲೇ ಹೆಚ್ಚಿಕೊಂಡ ಭಸ್ಮಾಸುರನು ಶಿವನನ್ನೇ ವಿರೋಧಿಸಿದ. ಹರಿಯು ಮಾಯೆಯನ್ನು ಪ್ರಯೋಗಿಸಿ ಆ ಅಹಂಕಾರಿಯನ್ನು ಸುಟ್ಟು ಬೂದಿ ಮಾಡಿದ. ದೇವತೆಗಳನ್ನು ಬಗ್ಗುಬಡಿದು ಅವರನ್ನು ಆಳಿ, ಭೂಮಿಯನ್ನು ಒರಲುವಂತೆ ಮಾಡಿದ ರಾವಣನ ಪ್ರಖ್ಯಾತ ಶಿರಗಳನ್ನು, ಕೋಪಗೊಂಡ ರಾಮ ಮನುಷ್ಯನ ರೂಪಿನಿಂದ ಕತ್ತರಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಹೆಚ್ಚಿ-ಗರ್ವಿಸಿ, ಅಳತೆಮೀರಿ, ಉಬ್ಬರದವ-ಅಹಂಕಾರಿ, ಉರುಹು-ಸುಟ್ಟುಬೂದಿಮಾಡು, ಅರೆಯಾಳ್-ಹಿಮ್ಮೆಟ್ಟಿಸಿ ಅವರನ್ನು ಆಳುವುದು, ಬಗ್ಗು ಬಡಿದು ಆಳುವುದು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

1)ಭಸ್ಮಾಸುರ-ಒಬ್ಬರಾಕ್ಷಸ. ತಾನು ಯಾರ ತಲೆಯ ಮೇಲೆ ಕೈ ಇಡುತ್ತಾನೋ ಅವನು ಸುಟ್ಟು ಬೂದಿಯಾಗಬೇಕೆಂಬ ವರವನ್ನು ಶಿವನಿಂದ ಪಡೆದ. ಕಡೆಗೆ ಶಿವನ ತಲೆಯ ಮೇಲೆಯೇ ಕೈಯಿಡಲು ಹೋದ. ಆಗ ವಿಷ್ಣು ಮೋಹಿನಿಯ ರೂಪವನ್ನು ತಾಳಿ, ನೃತ್ಯವನ್ನು ಕಲಿಸುವ ಉಪಾಯದಿಂದ ಭಸ್ಮಾಸುರನು ತನ್ನ ತಲೆಯ ಮೇಲೆಯೇ ಕೈಯಿಟ್ಟುಕೊಳ್ಳುವಂತೆ ಮಾಡಿದ. ಹಾಗೆ ಮಾಡಿ ಭಸ್ಮಾಸುರ ಸುಟ್ಟುಬೂದಿಯಾದ.  
2) ರಾವಣ-ಪ್ರಖ್ಯಾತ ರಾಮಾಯಣದ ಕಥೆಯಲ್ಲಿ ಬರುವ ರಾಕ್ಷಸ. ರಾಮನ ಪತ್ನಿ ಸೀತೆಯನ್ನು ಮಾಯೆಯಿಂದ ಕದ್ದೊಯ್ದ. ಕಡೆಗೆ ರಾಮನು ಅವನನ್ನು ಸಂಹರಿಸಿದ. (ರಾವಣ ಸಂಹಾರಕ್ಕಾಗಿ ವಿಷ್ಣು ಮನುಷ್ಯ ರೂಪವನ್ನು ತಾಳಿದ, ಇದು ಮಾಯೆ)
</details>
