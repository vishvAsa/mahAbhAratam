+++
title = "032 ಮರೆದುದುದಕಸ್ತಮ್ಭ ಸಲಿಲದ"

+++

<details><summary>ಗದ್ಯ (ಕ.ಗ.ಪ) </summary>

32. ಜಲಸ್ತಂಭನ ವಿದ್ಯೆ ಮರೆತುಹೋಯಿತು. ನೀರಿನ ಮೇಲ್ಭಾಗದಲ್ಲಿ ನೀರಿನ ಗುಳ್ಳೆಗಳನ್ನು ಅಲೆಗಳು, ನೊರೆಗಳು, ಸೇರಿಕೊಂಡು ಪ್ರಕಟವಾದುವು. ಘುಳುಘುಳು ಶಬ್ದದಿಂದ ನೀರಿನ ಗುಳ್ಳೆಗಳ ಮುಂಭಾಗದಲ್ಲಿ ಉಕ್ಕಿಬರುವ ಬಿಸಿಯುಸಿರಿನ ಶಾಖದಲ್ಲಿ ಸರೋವರದ ನೀರು ಮರಳಿ ಕುದಿಯಿತು. ಭೀಮನ ಬಿರುಮಾತಿನ ಉಪದ್ರದಿಂದ ದುರ್ಯೋಧನ ಬಳಲಿ ಬೆಂಡಾಗಿಹೋದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಉದಕಸ್ತಂಭ-ಜಲಸ್ತಂಭನ ವಿದ್ಯೆ, ಬೊಬ್ಬಳಿಕೆ-ನೀರಿನ ಗುಳ್ಳೆಗಳು, ತುರುಗು-ತುರುಕು, ತುಂಬು, ಬುದ್ಬುದ -ಬೊಬ್ಬಳಿ, ನೀರಿನಗುಳ್ಳೆ, ಚೂಣಿ-ಮುಂಭಾಗ, ದುರುದುರಿಪ-ಉಕ್ಕಿಬರುವ, ಬಿಸುಸುಯ್ಲು-ಬಿಸಿಯುಸಿರು, ಬಿಸಿಗಾಳಿ, ಮರುಗು-ಹಾಲು, ನೀರು ಇತ್ಯಾದಿ ದ್ರವಗಳು ಕುದಿಯುವ ಮೊದಲು ಮಾಡುವ ಶಬ್ದ, ಮರಳುವುದು, ಬೇಳಂಬ-ಉಪದ್ರವ, ಉಪಹತಿ, ಆಹುತಿ, ಸುಟ್ಟುನಾಶವಾಗು, ಬೆಂಡಾದ-ಬಳಲಿದ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಇದೇ ಸಂದರ್ಭವನ್ನು ರನ್ನ 'ನೀರೊಳಗಿರ್ದುಂ ಬೆಮರ್ತನುರಗಪತಾಕಂ' ಎಂದು ವರ್ಣಿಸಿದರೆ, ಕುಮಾರವ್ಯಾಸ ಕೊಳದ ನೀರೇ ಕುದಿಯಿತು ಎಂದು ವರ್ಣಿಸುತ್ತಾನೆ.
</details>
