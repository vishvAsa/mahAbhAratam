+++
title = "002 ಏನನೆಮ್ಬೆನು ಜೀಯ"

+++

<details><summary>ಗದ್ಯ (ಕ.ಗ.ಪ) </summary>

2. ಏನು ಹೇಳಲಿ ಒಡೆಯಾ! ಮಾನನಿಧಿ ಭೂಮಿಯ ಮೇಲೆ ಮಲಗಿದ. ನಿನ್ನ ಮಗ ಭೂದೇವಿಗೆ ರಕ್ತದ ತಿಲಕವಾದ. (ರಕ್ತದಿಂದ ತೊಯ್ದು ಕೆಂಪುಬಣ್ಣವು ವ್ಯಾಪಿಸಿದ್ದ ಇಡೀ ದೇಹವೇ ರಕ್ತ ತಿಲಕದಂತಿತ್ತು) ಭಾನುಮತಿಯು ವೈಧವ್ಯವನ್ನು ಪಡೆಯಲು ಏನು ವ್ರತ ಮಾಡಿದ್ದಳೋ! ರಾಜ ಸಮೂಹದಲ್ಲಿ ಸೂರ್ಯನಂತಿದ್ದ ದುರ್ಯೋಧನನ ಅವಸಾನ ಸಮಯದಲ್ಲಿ ಅದ್ಭುತ ಘಟನೆಗಳು ನಡೆದುವು - ಕೇಳು ಧೃತರಾಷ್ಟ್ರ - ಎಂದು ಸಂಜಯ ಹೇಳತೊಡಗಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಮಹಿ-ಭೂಮಿ, ನೆಲ, ಮಾನನಿಧಿ-ಮಾನವನ್ನೆ ಐಶ್ವರ್ಯವಾಗುಳ್ಳವನು, (ಇಲ್ಲಿ ದುರ್ಯೋಧನ), ಧರಾಂಗನೆ-ಭೂದೇವಿ, ಭೂಮಿಯೆಂಬ ಹೆಂಗಸು, ವೈಧವ್ಯವಿಧಿ-ವಿಧವೆಯಾಗುವ ದುರ್ದೈವ, ನೋಂತಳೋ-ವ್ರತ ಮಾಡಿದ್ದಳೋ, ರಾಜರವಿ-ರಾಜರಲ್ಲಿ ಸೂರ್ಯನಂತಿರುವವನು (ಇಲ್ಲಿ ದುರ್ಯೋಧನ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

1) 'ರುಧಿರದ ತಿಲಕವಾದನಲೈ ಧರಾಂಗನೆಗೆ' ಎಂಬಲ್ಲಿನ ವಿಶೇಷವನ್ನು ಗಮನಿಸಬಹುದು. ದುರ್ಯೋಧನ ಇನ್ನೇನು ಸಾಯುವುದರಲ್ಲಿದ್ದಾನೆ. ಸತ್ತರೆ ಭೂದೇವಿ ವಿಧವೆಯಾಗುತ್ತಾಳೆ ಏಕೆಂದರೆ ದುರ್ಯೋಧನ ಭೂಪತಿ. ಆದರೆ ತಾನು ಸತ್ತರೂ ಭೂದೇವಿ ವಿಧವೆಯಾಗಬಾರದೆಂಬುದಕ್ಕಾಗಿ ಅವನೇ ಅವಳ ಹಣೆಯ ತಿಲಕವಾದ - ಎಂಬ ರೂಪಕಧ್ವನಿ ಹೃದಯಂಗಮವಾಗಿದೆ.
</details>
