+++
title = "014 ವನದೊಳೊಬ್ಬನು ಕೌಶಿಕಾಹ್ವಯ"

+++

<details><summary>ಗದ್ಯ (ಕ.ಗ.ಪ) </summary>

14. ಕೌಶಿಕ ಎಂಬ ಹೆಸರಿನ ಮುನಿಯೊಬ್ಬನು ಕಾಡಿನಲ್ಲಿ ತಪಸ್ಸು ಮಾಡುತ್ತಾ 'ಸತ್ಯವನ್ನು ಹೇಳುವುದೇ ತನಗೆ ವ್ರತ' ಎಂದು ನಡೆದುಕೊಳ್ಳುತ್ತಿದ್ದನು. ಒಂದು ದಿನ ಕಾಡಿನ ಜನರು ಬ್ರಾಹ್ಮಣರನ್ನು ಹಿಂಬಾಲಿಸಿ ಹುಡುಕುತ್ತಾ ಬಂದು, ಬ್ರಾಹ್ಮಣರು ಹೋದ ದಾರಿಯನ್ನು ಕುರಿತು ಕೌಶಿಕ ಮುನಿಯನ್ನು  ಪ್ರಶ್ನಿಸಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಬೇಹು-ಶೋಧ, ಹುಡುಕು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕೌಶಿಕ - ವನಪರ್ವದಲ್ಲಿ ಮಾರ್ಕಂಡೇಯ ಮಹರ್ಷಿಗಳು ಧರ್ಮರಾಯನಿಗೆ ಹೇಳಿದ ಒಂದು ಕಥೆ ಕೌಶಿಕನದು. ಕೌಶಿಕ ಧನಿಕ, ಜ್ಞಾನಿ, ವೇದವಿಶಾರದ. ಆದರೂ ಅವನ ತಪಸ್ಸ್ವಾಧ್ಯಾಯ ನಿರತನಾಗಿದ್ದ. ಒಂದು ದಿನ ಊರ ಹೊರಗೆ ಒಂದು ಮರದ ಕೆಳಗೆ ತಪಸ್ಸು ಮಾಡುತ್ತ ಕುಳಿತಿದ್ದಾಗ ಒಂದು ಕಗೆ (ಬಕಪಕ್ಷಿ) ಇವನ ತಲೆಯ ಮೇಲೆ ಹಿಚಿಕೆ ಹಾಕಿತು. ಈ ಬ್ರಾಹ್ಮಣ ಜ್ಞಾನಿಗೆ ಆ ಹಕ್ಕಿಯ ಮೇಲೆ ತುಂಬ ಸಿಟ್ಟು ಬಂದಿತು. ಅದನ್ನೇ ದುರುಗುಟ್ಟಿಕೊಂಡು ನೋಡಿದ. ಇವನ ದೃಷ್ಟಿ ಶಕ್ತಿಯೋ ಅಥವ ಆಕಸ್ಮಿಕವೋ ಅಂತೂ ಆ ಪಕ್ಷಿ ಕೆಳಗೆ ಬಿದ್ದು ಸತ್ತುಹೋಯಿತು. ಇದು ತನ್ನ ತಪಶ್ಯಕ್ತಿಯ ಪ್ರಭಾವ ಎಂಬ ಭಾವನೆ ಅವನಿಗೆ ಬಂದಿದ್ದರೆ ಆಶ್ಯರ್ಯವಿಲ್ಲ. ಅನಂತರ ಅವನು ಎಂದಿನಂತೆ ಆ U್ಫ್ರಮದಲ್ಲಿ ಭಿಕ್ಷೆಗೆ ಹೋದ. ಪ್ರಾಣಿ ಹಿಂಸೆ ಮಾಡಿದೆನಲ್ಲ ಎಂಬ ಕೊರಗೂ ಅವನನ್ನು ಕಾಡುತ್ತಿತ್ತು. ನಾಲ್ಕಾರು ಮನೆಗಳಾದ ಮೇಲೆ ಪರಿಚಿತ ಸಾಧ್ವಿಯೊಬ್ಬಳ ಮನೆಗೆ ಹೋದ. ಅವಳು ಭಿಕ್ಷೆ ಹಾಕಲು ಸ್ವಲ್ಪ ತಡ ಮಾಡಿದಳು. ಆ ಬಗ್ಗೆ ವಿವರಣೆಯನ್ನೂ ಕೊಟ್ಟಳು. ತನ್ನಪತಿ ಆಗತಾನೇ ಬಳಲಿ ಮನೆಗೆ ಬಂದಿದ್ದರಿಂದ ಅವನಿಗೆ ಊಟ ಬಡಿಸುತ್ತಿದ್ದುದಾಗಿಯೂ ಅದರಿಂದ ತಡವಾಯಿತು ಎಂದೂ ಅವಳು ಹೇಳಿದಳು. ಆದರೆ ಅವನ ದೃಷ್ಟಿಯಲ್ಲಿ ಮನೆಯವರಿಗಿಂತ ಅತಿಥಿ ಮುಖ್ಯವಲ್ಲವೆ? ಸಿಟ್ಟಿನಿಂದ ಅವಳ ಕಡೆ ನೋಡಿದ. ಅವಳು ನಗುತ್ತ 'ನೀನು ದುರುಗುಟ್ಟಿಕೊಂಡು ನೋಡಿದ ಕೂಡಲೇ ಕೆಳಗೆ ಉರುಳಲು ನಾನೇನು ಪಕ್ಷಿಯಲ್ಲ' ಎಂದು ಹೇಳಿದಳು. ಕೌಶಿಕನಿಗೆ ಆಶ್ಚರ್ಯ. ಕೊನೆಗೆ ಆ ಸಾಧ್ವಿ ''ನಿನಗೆ ಧರ್ಮವೆಂದರೇನೆಂಬುದೇ ತಿಳಿದಿಲ್ಲ. ಆ ಬಗೆಗೆ ಹೆಚ್ಚು  ತಿಳಿಯಬೇಕಾದರೆ ಮಿಥಿಲಾ ನಗರದಲ್ಲಿರುವ ಧರ್ಮವ್ಯಾದನ ಮನೆಗೆ ಹೋಗು. ಅವನು ಆತ್ಮಜ್ಞಾನಿಯಾದ ಮಹಾನುಭಾವ'' ಎಂದಳು. ಕೌಶಿಕನ ಆಶ್ಚರ್ಯ ಹೆಚ್ಚಾಯಿತು. ನೋಡೋಣವೆಂದು ಮಿಥಿಲೆಗೆ ಹೊರಟ. ಮಾಂಸದ ಅಂಗಡಿಯಲ್ಲ್ಲಿ ವ್ಯಾಧನು ವ್ಯಾಪಾರದಲ್ಲಿ ನಿರತನಾಗಿದ್ದ. ಒಳಗೆ ಹೋಗಲು ಮನಸ್ಸಾಗದೆ ಕೌಶಿಕನು ಹೊರಗೇ ನಿಂತ. ವ್ಯಾಧನುವ್ಯಾಪಾರ ಮುಗಿಸಿಕೊಂಡು ಬಂದು ಕೌಶಿಕನನ್ನು ಮನೆಗೆ ಕರೆದ. ''ಒಬ್ಬಳು ಪತಿವ್ರತೆ ನಿಮ್ಮನು ಇಲ್ಲಿಗೆ ಕಳಿಸಿದ್ದಾಳಲ್ಲವೆ?'' ಎಂದು ಕೇಳಿದ. ಕೌಶಿಕನಿಗೆ ಇನ್ನೂ ಆಶ್ಚರ್ಯವಾಯಿತು. ಆದರೂ ವ್ಯಾಧನ ಹಿಂಸಾ ಜೀವನದ ಬಗೆಗೆ ವ್ಯಾಪಾರದ ಬಗೆಗೆ ತನ್ನ ಆಕ್ಷೇಪಣೆ ಸ್ರಚಿಸಿದ. ಆದರೆ ವ್ಯಾಧನು ತಾನು ಮಾಂಸವನ್ನು ಹೊರಗಿನಿಂದ ತರಿಸಿ ಮಾರಾಟ ಮಾಡುವುದಾಗಿಯೂ ಅದು ತನ್ನ ವೃತ್ತಿ ಧರ್ಮವೆಂದೂ ಅದನ್ನು ಶ್ರದ್ಧೆಯಿಂದ ಹೆಚ್ಚು ಲಾಭದ ಆಸೆಯಿಲ್ಲದೆ ಮಾರಾಟ ಮಾಡುವುದೇ ಧರ್ಮವೆಂದೂ ಹೇಳಿದ. ತಾನು ವೃದ್ಧ ಮಾತಾಪಿತೃಗಳನ್ನು ಹೇಗೆ ಪ್ರೀತಿಯಿಂದ ಸೇವಿಸುತ್ತಿದ್ದೇನೆಂಬುದನ್ನು ಪ್ರತ್ಯಕ್ಷವಾಗಿ ತೋರಿಸಿದ. ಜೀವ ಲಕ್ಷಣ ಮತ್ತು ಅಹಿಂಸಾ ಸ್ವರೂಪವನ್ನು ಕುರಿತು ತನ್ನ ಆಳವಾದ ಚಿಂತನೆಯನ್ನು ಹೇಳಿಕೊಂಡ. ತಾನು ಸಮಸ್ತ ಧರ್ಮಗಳನ್ನೂ ಅಧ್ಯಯನ ಮಾಡಿರುವ ಸಂಗತಿಯನ್ನು ತಿಳಿಸಿದ. ಶಿಷ್ಟಾಚಾರಗಳೆಂದರೆ ಶೌಚ, ದಾನ, ಸತ್ಯ, ದಮ, ಋಜುನಡತೆ, ಕಾಮಲೋಭ ಪರಿತ್ಯಾಗ, ನಿಷ್ಕ್ರೋಧ, ಅನಸೂಯೆ, ಶೀಲ ರಕ್ಷಣೆ, ಸರ್ವ ಭೂತದಯೆ… ಇತ್ಯದಿ ಗುಣಗಳು ಎನ್ನುವ ವ್ಯಾಧನ ಹಿತೋಪದೇಶವು ಅರ್ಥಪೂರ್ಣವಾಗಿದೆ. ಚಿತ್ತಶಾಚಿತಿ ಪಡೆಯುವುದು ಹೇಗೆ ಎಂಬ ಬಗೆಗೆ ಅವನ ವಿವರಣೆಯಂತೂ ಆಚರಣ ಯೋಗ್ಯವಾಗಿದೆ. ಹೀಗೆ ವಿಸ್ಥಾರವಾಗಿ ವ್ಯಾಧನೊಂದಿಗೆ Z್ಪರ್ಚಿಸಿ ಅಹಿಂಸಾ ಸ್ವರೂಪ ಜೀವಲಕ್ಷಣಗಳ ಬಗೆಗೆ ತಿಳಿದುಕೊಂಡ ಕೌಶಿಕನು ಇದುವರೆಗಿನ ತನ್ನ ಸಾಧನೆ ಅಲ್ಪ ಎಂಬುದನ್ನು ಅರ್ಥಮಾಡಿಕೊಂಡು ಮನೆಗೆ ಹಿಂದಿರುಗಿ ತಂದೆ ತಾಯಿಗಳ ಸೇವೆ ಮಾಡುತ್ತ ಜ್ಞಾನಾರ್ಜನೆಯಲ್ಲಿ ತೊಡಗಿದ. ಮೇಲುನೋಟಕ್ಕೆ ಎಲ್ಲರಂತೆ ಸಾಮಾನ್ಯರಾಗಿ ಕಾಣಿÂಸುವ ಕೆಲವರು ಒಳಗೆ ಗಟ್ಟಿ ವ್ಯಕ್ತಿತ್ವದವರಾಗಿರುವ ಸಂಭವವಿದೆ ಎಂಬ ಸಂಗತಿ ಈ ಕಥೆಯಿಂದ ತಿಳಿಯುತ್ತದೆ.
</details>
