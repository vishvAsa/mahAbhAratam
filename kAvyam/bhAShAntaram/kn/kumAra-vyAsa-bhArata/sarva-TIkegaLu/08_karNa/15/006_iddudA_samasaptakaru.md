+++
title = "006 ಇದ್ದುದಾ ಸಮಸಪ್ತಕರು"

+++

<details><summary>ಗದ್ಯ (ಕ.ಗ.ಪ) </summary>

6. "ದೊರೆಯೇ ಕೇಳು ಸಮಸಪ್ತಕರು ಜಗತ್ತನ್ನೇ ಮುಳುಗಿಸಬಲ್ಲ ಸಮುದ್ರದ ಅಲೆಯಂತೆ ಇದ್ದರು. ಕೋಪದಿಂದ ಮೇಲಕ್ಕೆ ಎದ್ದ ಸಿಂಹದ ಗುಂಪಿನಂತೆ ದುಶ್ಶಾಸನನ ಕಾಲಾಳುಗಳ ಸೈನ್ಯ ಕಾಣಿಸುತ್ತಿತ್ತು. ಸಾಮಾನ್ಯ ಸೈನಿಕರಲ್ಲದೆ, ಜೋರಾಗಿ ಆರ್ಭಟಿಸುತ್ತಿದ್ದ ಎರಡು ಅಕ್ಷೋಹಿಣಿ ಸಂಖ್ಯೆಯ ದೊರೆಗಳೂ ನಿಮ್ಮ ಕಡೆ ಇದ್ದರು. ಅವರೆಲ್ಲರ ಎದುರಿಗೆ ಇದ್ದವನು ಭೀಮನೊಬ್ಬನೆ" ಎಂದು ಸಂಜಯನು ವಿವರಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಹರಿ-ಸಿಂಹ, ದೊದ್ದೆ-ಸಾಮಾನ್ಯ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸಂಶಪ್ತಕರು : ಯುದ್ಧವನ್ನು ಪೂರ್ವನಿಶ್ಚಯ ಮಾಡಿಕೊಂಡು ಹೋರಾಡುವವರು ಸಂಶಪ್ತಕರು. ಯುದ್ದ ಪರ್ವಗಳಲ್ಲಿ ಇವರ ಹೆಸರು ಅನೇಕ ಬಾರಿ ಪ್ರಸ್ತಾವಗೊಂಡಿವೆ. ಸಂಶಪ್ತಕರು ಎಂದರೆ ಒಟ್ಟಿಗೆ ಪ್ರತಿಜ್ಞೆ ಮಾಡಿ ಯುದ್ಧಕ್ಕೆ ಬಂದವರು ಎಂದರ್ಥ.  
ರಾಕ್ಷಸರು ಅರ್ಜುನನನ್ನು ವಧಿಸಲು ಸಂಶಪ್ತಕರಾಗಿ ಹುಟ್ಟಿ ಬಂದರು ಎಂದು ಯಾನಸಂಧಿಪರ್ವ ಹೇಳುತ್ತದೆ. ಸಂಶಪ್ತಕರಲ್ಲಿ ತ್ರಿಗರ್ತರೇ ಮುಖ್ಯರಾದವರು. ವಿರಾಟ ರಾಜ್ಯದ ಬದಿಗಿದ್ದ ತ್ರಿಗರ್ತರು ಪಾಂಡವ ವೈರಿಗಳು. ಕೌರವನ ಪರವಾಗಿ ಹೋರಾಡಿದವರು. ''ನಾವು ಅರ್ಜುನನನ್ನು ಕೊಲ್ಲುತ್ತೇವೆ ಅಥವಾ ಅವನಿಂದ ಹತರಾಗುತ್ತೇವೆ'' ಎಂದು ಘೋಷಿಸಿ ಇವರು ಹೋರಾಟಕ್ಕೆ ನಿಲ್ಲುತ್ತಿದ್ದರು.  
ತ್ರಿಗರ್ತರಾಜನಾದ ಸುಶರ್ಮ, ಸತ್ಯೇಷು, ಸತ್ಯಕರ್ಮ, ಸತ್ಯದೇವ ಮತ್ತು ಸತ್ಯರಥ ಎಂಬ ಐವರು ಸೋದರರು ಕೌರವನ ಪರವಾಗಿ ಒಂಭತ್ತು ಕೋಟಿ ಸೇನೆಯೊಂದಿಗೆ ಕುರುಕ್ಷೇತ್ರದಲ್ಲ್ಲಿ ಹೋರಾಡಿದವರು. ಇವರೇ ಅಲ್ಲದೆ ರಾಕ್ಷಸ ಕುಲದ ಸಂಶಪ್ತಕರೂ ಇದ್ದಾರೆ. ಈ ರಾಕ್ಷಸ ಸಂಶಪ್ತಕರ ಮುಖ್ಯಸ್ಥ ಸುಧನ್ವ. ಇವರೆಲ್ಲ ಅರ್ಜುನನಿಂದ ಹತರಾಗುತ್ತಾರೆ. ಅಳಿದುಳಿದ ಸೇನೆ ಅಶ್ವತ್ಥಾಮನ ಜೊತೆ ಉಳಿಯುತ್ತದೆ.  
ಅರಣ್ಯಪರ್ವದ ಘೋಷಯಾತ್ರೋಪರ್ವದಲ್ಲಿ ಕೌರವನು ಪಾಂಡವರನ್ನು ಭಂಗಪಡಿಸಲೆಂದು ಬಂದು ಚಿತ್ರಸೇನನೆಂಬ ಗಂಧರ್ವನಿಂದ ತಾನೇ ಭಂಗಿತನಾಗಿ ಅರ್ಜುನನ ಕೃಪೆಯಿಂದಾಗಿ ಬದುಕಿ ಬರುತ್ತಾನಷ್ಟೆ. ಜೀವನದಲ್ಲಿ ಜುಗುಪ್ಸೆ ಹೊಂದಿ ಊರಿಗೂ ಹೋಗದೆ ಗಂಗಾತೀರದಲ್ಲಿ ಪ್ರಾಯೋಪವೇಶಕ್ಕೆ ಸಿದ್ಧನಾಗುತ್ತಾನೆ.   
ಆಗ ರಾಕ್ಷಸರು ಮಾಯಾವಿದ್ಯೆಯಿಂದ ಕೌರವನನ್ನು ತಮ್ಮಲ್ಲಿಗೆ ಕರೆತಂದು ಯುದ್ಧಲ್ಲಿ ತಾವೆಲ್ಲ ಕೌರವನ ಸಹಾಯಕ್ಕೆ ಇರುವುದಾಗಿ ಘೋಷಿಸಿ ಹಸ್ತಿನಾವತಿಗೆ ಕಳುಹಿಸುತ್ತಾರೆ. ದ್ರೋಣರು ಸೇನಾಪತಿಗಳಾಗಿ ಹೋರಾಡಿದ ದಿನಗಳಲ್ಲಿ ಇವರೆಲ್ಲ ಅರ್ಜುನನೊಂದಿಗೆ ಯುದ್ಧ ಘೋಷಿಸಿ ಹೋರಾಡುತ್ತಾರೆ. ಎಲ್ಲರೂ ಅರ್ಜುನನಿಂದ ಹತರಾಗುತ್ತಾರೆ.  
ಮಹಾಭಾರತದ 72ನೇ ಉಪಪರ್ವದ ಹೆಸರೇ ಸಂಶಪ್ತಕ ವಧಪರ್ವ. ದ್ರೋಣಾಚಾರ್ಯರು, ಅರ್ಜುನನು ಇರುವವರೆಗೆ ಧರ್ಮರಾಯನನ್ನು ಸೆರೆಹಿಡಿಯಲು ಸಾಧ್ಯವಾಗುವುದಿಲ್ಲ ಎಂದಾಗ ಅಲ್ಲಿದ್ದ ಸುಶರ್ಮ ಮತ್ತು ಸೋದರರು ತಾವು ಅರ್ಜುನನನ್ನು ಯುದ್ಧಕ್ಕೆ ಎಳೆಯುವುದಾಗಿ ಪ್ರತಿಜ್ಞೆ ಮಾಡಿ ಅರ್ಜುನನೊಂದಿಗೆ ಯುದ್ಧ ಘೋಷಿಸಿ ಕುರುಕ್ಷೇತ್ರದ ದಕ್ಷಿಣ ಭಾಗವನ್ನು ಯುದ್ಧ ಭೂಮಿಯಾಗಿ ಆರಿಸಿಕೊಳ್ಳುತ್ತಾರೆ. ಅವರಿಗೆ ಪಾಂಚಾಲರಾಜನ ಗೋವುಗಳನ್ನು ಹಿಡಿದ ಸಂದರ್ಭದಲ್ಲಿ ಪಾಂಡವರಿಂದ ಸೋಲು ಉಂಟಾಗಿ ಅವಮಾನವಾಗಿತ್ತು. ಅದರ ಸೇಡು ತೀರಿಸಿಕೊಳ್ಳಲು ಅವರು ಹತ್ತು ಸಾವಿರ ರಥಗಳ ಸೇನೆಯೊಂದಿಗೆ ಯುದ್ಧಕ್ಕೆ ನಿಲ್ಲುತ್ತಾರೆ. ಭೀಷ್ಮ ಪರ್ವದಲ್ಲಿ ಇವರು ಭೀಷ್ಮರಿಗೆ ಬೆಂಗಾವಲಾಗಿ ನಿಂತು ಸೋತು ಓಡಿದ್ದರು. ಈಗ ಅರ್ಜುನನ ವಿರುದ್ಧ ಸಮರವನ್ನು ಸಾರಿ ಎಲ್ಲರೂ ಒಬ್ಬೊಬ್ಬರಾಗಿ ಅರ್ಜುನನಿಂದ ಹತರಾಗುತ್ತಾರೆ. ಇವರಿಂದ ಕೌರವನಿಗೆ ಆದ ಒಂದೇ ಉಪಕಾರವೆಂದರೆ ಇವರು ಅರ್ಜುನನನ್ನು ದಕ್ಷಿಣ ದೇಶಕ್ಕೆ ಎಳೆದೊಯ್ದದ್ದರಿಂದ ಅಭಿಮನ್ಯುವಿನ ವಧೆ ಮಾಡಲು ಅಭಿಮನ್ಯುವಿನ ವಧೆ ಮಾಡಲು ದ್ರೋಣನಿಗೆ ಸಾಧ್ಯವಾದದ್ದು.ಸಮಸಪ್ತಕರು-ಸಂಶಪ್ತಕರು- ತ್ರಿಗರ್ತ ದೇಶದ ದೊರೆ ಸುಶರ್ಮ, ಅವನ ತಮ್ಮಂದಿರಾದ ಸತ್ಯೇಷು, ಸತ್ಯಕರ್ಮ, ಸತ್ಯದೇವ, ಸತ್ಯರಥ, ಈ ಐದುಜನಕ್ಕೆ ಅನ್ವಯವಾಗುವ ಹೆಸರು. ಯುದ್ಧದಲ್ಲಿ ಶಪಥ ಮಾಡಿ ಯುದ್ಧ ಮಾಡುವವರಿಗೆಲ್ಲ ಈ ಹೆಸರು ಸಲ್ಲುತ್ತದೆ.
</details>
