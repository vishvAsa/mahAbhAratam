+++
title = "026 ಕಾಲಯವನನುಪಾಯದಿನ್ದವೆ"

+++

<details><summary>ಗದ್ಯ (ಕ.ಗ.ಪ) </summary>

26. ಕಾಲಯವನನನ್ನು ಉಪಾಯದಿಂದಲೇ ಕೊಂದು ಹಾಕಿದೆ, ಮಾಗಧನಾದ ಜರಾಸಂಧನನ್ನು ಆ ರೀತಿ ಸೀಳಿ ಹಾಕಿಸಿದೆ. ಸಾಮೋಪಾಯದಿಂದ ಭೀಷ್ಮ ಮೊದಲಾದವರನ್ನು ಸೋಲಿಸಿದೆ. ಸುಂದರನಾದ ನೀನು ಅತ್ಯಂತ ವಕ್ರ ಮಾರ್ಗದ ಮೋಸಗಾರ. ನಿನ್ನ ಮಾಯೆಯನ್ನು ಬಣ್ಣಿಸಲು ನನಗೆ ಸಾಧ್ಯವಿಲ್ಲ. ಕೃಷ್ಣ ಕರುಣೆ ತೋರು, ಕರ್ಣನು ಯಾರು ಎಂದು ಪ್ರಶ್ನಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಡಾಳ-ಸುಂದರ,   
ಡೊಂಕಣಿ-ಈಟಿ?   
ಠೌಳಿಕಾರ-ಮೋಸಗಾರ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕಾಲಯವನ-ಯಾದವರ ಪುರೋಹಿತನಾದ ಗರ್ಗ ಮಹರ್ಷಿಯ ಮಗ ಸಿಟ್ಟುಮಾಡಿಕೊಂಡು, ತನಗೆ ಯಾದವರನ್ನು ಧ್ವಂಸಮಾಡುವ ಮಗ ಹುಟ್ಟಬೇಕೆಂದು ಶಿವನನ್ನು ಪ್ರಾರ್ಥಿಸಿದ. ಯವನ ರಾಜ ಎಂಬುವವನಿಗೂ ಯಾದವರಿಗೂ ಬಹಳ ಕಾಲದಿಂದ ಮನಸ್ತಾಪ ಇತ್ತು. ಅದನ್ನು ತಿಳಿದಿದ್ದ ಯವನರಾಜ ಗರ್ಗ ಮುನಿಯನ್ನು ಬರಮಾಡಿಕೊಂಡು ತನ್ನ ಬಳಿ ನಿಲ್ಲಿಸಿಕೊಂಡ. ಆನಂತರ ಗರ್ಗ ಮುನಿಗೆ ಒಬ್ಬ ಅಪ್ಸರಸ್ತ್ರೀಯಿಂದ ಹುಟ್ಟಿದ ಮಗನೇ ಕಾಲಯವನ. ಕಾಲಯವನ ಮಹಾಬಲಶಾಲಿಯಾಗಿ ಬೆಳೆದು ದ್ವಾರಕೆಯ ಮೇಲೆ ಆಕ್ರಮಣ ಮಾಡಿದ. ಕೃಷ್ಣನಿಗೂ ಇವನನ್ನು ಸೋಲಿಸಲು ಸಾಧ್ಯವಾಗದೇ ಓಡಿಹೋಗಬೇಕಾಯಿತು. ಕೃಷ್ಣನು ಓಡಿ ಹೋಗಿ ಮುಚುಕುಂದನು ಮಲಗಿದ್ದ ಗವಿಯಲ್ಲಿ ಅಡಗಿಕೊಂಡು ಕಾಲಯವನನೂ ಅದೇ ಗವಿಯನ್ನು ಪ್ರವೇಶಿಸಿ, ಮಲಗಿದ್ದ ಮುಚುಕುಂದನನ್ನೇ ಕೃಷ್ಣನೆಂದು ಭಾವಿಸಿ ಎಡಗಾಲಿನಿಂದ ಅವನನ್ನು ಒದ್ದ. ನಿದ್ರೆಯಿಂದ ಎಚ್ಚತ್ತ ಮುಚುಕುಂದ ಕೋಪದಿಂದ ನೋಡಿದಾಗ ಕಾಲಯವನ ಸುಟ್ಟು ಬೂದಿಯಾದ.
</details>
