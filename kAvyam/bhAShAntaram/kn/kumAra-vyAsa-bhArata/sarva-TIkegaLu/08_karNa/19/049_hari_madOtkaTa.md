+++
title = "049 ಹರಿ ಮದೋತ್ಕಟ"

+++

<details><summary>ಗದ್ಯ (ಕ.ಗ.ಪ) </summary>

49. ಸಿಂಹವು ಮದದಾನೆಯನ್ನು ಉಸಿರಾಡದಂತೆ ಮಾಡಿ, ಉತ್ಸಾಹದಿಂದ ಇರುವಂತೆ, ನರಸಿಂಹಾವತಾರದಲ್ಲಿ ವಿಷ್ಣುವು ಹಿರಣ್ಯಕಶಿಪುವನ್ನು ತೊಡೆಯ ಮೇಲೆ ಇಟ್ಟುಕೊಳ್ಳುವಾಗ ಮಾಡಿದಂತೆ, ಭೀಮನು ನಿನ್ನ ಮಗನ ಸೊಂಟವನ್ನು ಹಿಡಿದು ಕೆಡವಿದನು.  ಶೂರನಾದ ಭೀಮನು ಕೊಬ್ಬಿದ ಕೋಪ, ಹೆಚ್ಚಿದ ಸಂತೋಷದಿಂದ ಬಾಹು ಯುದ್ಧದಲ್ಲಿ ದುಶ್ಶಾಸನನ್ನು ಚಚ್ಚಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಡಾವರಿಸು-ಉತ್ಸಾಹ, ಮರುಷ-ವಿಚಾರ, ನಿಯುದ್ಧ-ಬಾಹುಯುದ್ಧ, ದಕ್ಕಡ-ಧೈರ್ಯ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಹಿರಣ್ಯಕಶಿಪು - ಒಬ್ಬ ಪುರಾಣೋಕ್ತ ರಾಕ್ಷಸ. ಮಹಾಭಾರತದ ಆದಿಪರ್ವ ದ್ರೋಣವಧ ಪರ್ವ, ನಾರಾಯಣಾಸ್ತ್ರಮೋಕ್ಷ ಪರ್ವ ಅನುಶಾಸನಿಕ ಪರ್ವಗಳಲ್ಲಿ ಇವನ ಕಥನವಿದೆ.  
ಕಶ್ಯಪ ಮತ್ತು ದಿತಿ ಇವರಿಗೆ ಹುಟ್ಟಿದ ಮಕ್ಕಳನ್ನು ದೈತ್ಯರು ಎನ್ನುತ್ತಾರೆ. ಹಿರಣ್ಯಾಕ್ಷ, ಹಿರಣ್ಯಕಶಿಪು ಮತ್ತು ವಜ್ರಾಂಗ ಎಂಬ ಮೂವರು ಗಂಡುಮಕ್ಕಳನ್ನು ಸಿಂಹಿಕ ಎಂಬ ಮಗಳನ್ನು ದಿತಿ ಹೆತ್ತಳು. ಹಿರಣ್ಯಾಕ್ಷನನ್ನು ವಿಷ್ಣುವು ವರಾಹ ರೂಪದಲ್ಲಿ ಅವತರಿಸಿ ಕೊಂದ ಕಥೆ ಪ್ರಸಿದ್ಧವಾಗಿದೆ. ಅಂದಿನಿಂದ ಹಿರಣ್ಯಕಶಿಪು ವಿಷ್ಣುದ್ವೇಷಿಯಾದ. ಬ್ರಹ್ಮನನ್ನು ಕುರಿತು ತಪಸ್ಸು ಮಾಡಿ ತನಗೆ ಹಗಲು-ರಾತ್ರಿಗಳಲ್ಲಿ ಸಾವು ಬರಬಾರದು, ಮನೆಯ ಒಳಗೆ ಹೊರಗೆ ಸಾವು ಬರಬಾರದು, ಯಾವ ಆಯುಧದಿಂದಲೂ ಸಾವು ಘಟಿಸಬಾರದು ಎಂದೆಲ್ಲ ವರವನ್ನು ಪಡೆದಿದ್ದ.  
ಬ್ರಹ್ಮಾಂಡ ಮತ್ತು ವಾಯು ಪುರಾಣಗಳಲ್ಲಿ 'ಹಿರಣ್ಯಕಶಿಪು' ಎಂಬ ಹೆಸರು ಇವನಿಗೆ ಬಂದ ಬಗೆಗೆ ವಿವರಣೆಯಿದೆ. ಕಶ್ಯಪನು ಅಶ್ವಮೇಧಯಾಗವನ್ನು ಮಾಡುತ್ತಿದ್ದಾಗ ಭಾಗವಹಿಸಲು ಬರುವ ಮಹರ್ಷಿಗಳಿಗೆಂದು ಒಂದು 'ಹಿರಣ್ಯ ಆಸನ' ಇರಿಸಿದ್ದ. ಗರ್ಭಿಣಿಯಾಗಿದ್ದ ದಿತಿ ಆ ಹಿರಣ್ಯಾಸನದ ಮೇಲೆ ಕುಳಿತು ಅಲ್ಲೇ ಮಗುವನ್ನು ಹೆತ್ತುದರಿಂದ ಮಗುವಿಗೆ ಹಿರಣ್ಯಕಶಿಪು ಎಂಬ ಹೆಸರು ಬಂದಿತಂತೆ. ಇವನು ಹಿಂದೆ ನಿಶುಭಂ ಎಂಬ ರಾಕ್ಷಸನಾಗಿದ್ದನೆಂದೂ ಹೇಳಲಾಗಿದೆ.  
'ಸರ್ವಾಮರೈಶ್ವರ್ಯ' ಎನ್ನಿಸಿಕೊಂಡ ಹಿರಣ್ಯಕಶಿಪು ತಪಸ್ಸಿನೀಂದ ಶಕ್ತಿಪಡೆದ ಮೇಲೆ ಒಂದು ಶೂಲವನ್ನು ಹಿಡಿದು ವಿóಷ್ಣುವನ್ನು ಅಟ್ಟಿಸಿಕೊಂಡು ವೈಕುಂಠಕ್ಕೆ ಬಂದ. ಇವನನ್ನು ಗೆಲ್ಲಲಾರದೆ ವಿಷ್ಣುವು ಕೊನೆಗೆ ಸೂಕ್ಷ್ಮರೂಪದಲ್ಲಿ ಇವನ ಮೂಗಿನ ರಂಧ್ರವನ್ನು ಪ್ರವೇಶಿಸಿ ಹಿರಣ್ಯಕಶಿಪುವಿನ ಹೃದಯದಲ್ಲಿ ಅವಿತುಕೊಂಡ. ಇದು ತಿಳಿಯದೆ ಹಿರಣ್ಯಕಶಿಪು ವಿಷ್ಣು ತಪ್ಪಿಸಿಕೊಂಡನೆಂದು ಭಾವಿಸಿ ಭೂಮಿ ಆಕಾಶ ಪಾತಾಳಗಳಲ್ಲೆಲ್ಲ ಹುಡುಕಿದ. ಕೊನೆಗೆ ವಿಷ್ಣು ಸತ್ತನೆಂದು ತಿಳಿದು ಸುಮ್ಮನಾದ. ಆದರೆ ಅವನ ವಿಷ್ಣುದ್ವೇಷ ಮಾತ್ರ ನಿಲ್ಲಲಿಲ್ಲ. ತನ್ನ ಸಾಮ್ರಾಜ್ಯದಲ್ಲಿ ಯಾರೂ ವಿಷ್ಣುವಿನ ಹೆಸರನ್ನು ಎತ್ತಬಾರದೆಂದೂ 'ದೇವಾಲಯಗಳಲ್ಲಿ 'ಹಿರಣ್ಯಾಯ ನಮಃ' ಎಂಬ ಹೊಸ ಮಂತ್ರವನ್ನು ಹೇಳಬೇಕೆಂದು ಆಜ್ಞೆ ಮಾಡಿದ. ಆದರೆ ಲೋಕವೆಲ್ಲ ಇವನ ಆಜ್ಞೆಗೆ ತಲೆಬಾಗಿದಾಗ ಮನೆಯಲ್ಲಿಯೇ ವಿರೋಧ ಬಂದದ್ದು ಒಂದು ಆಶ್ಚರ್ಯದ ಘಟನೆ,  
ಹಿರಣ್ಯ ಕಶಿಪುವಿನ ಪತ್ನಿ ಜಂಭರಾಕ್ಷಸ ಪುತ್ರಿಯಾದ ಕಯಾದು. (ಕೆಲವೆಡೆ ಲೀಲಾವತಿ ಎಂದೂ ಹೇಳಲಾಗಿದೆ) ಈ ದಂಪತಿಗಳಿಗೆ ಪ್ರಹ್ಲಾದ, ಅನುಹ್ಲಾದ, ಶಿಬಿ, ಭಾಷ್ಯಲ ಎಂಬ ನಾಲ್ವರು ಗಂಡುಮಕ್ಕಳು, ಹರಿಣೀ ಎಂಬ ಮಗಳೂ ಇದ್ದರು ಪ್ರಹ್ಲಾದನು ಮಹಾವಿಷ್ಣುಭಕ್ತನಾಗಿದ್ದು ತಂದೆಯ ಎಲ್ಲ ಉಪಟಳಗಳನ್ನೂ ಸಹಿಸಿಕೊಂಡ ಕೊನೆಗೆ ಕಂಭವನ್ನೊಡೆದು ನೃಸಿಂಹ ರೂಪದಲ್ಲಿ ಬಂದ ವಿಷ್ಣು ಹೊಸ್ತಿಲ ಭಾಗದಲ್ಲಿ ಉಗುರುಗಳನ್ನೇ ಆಯುಧ ಮಾಡಿಕೊಂಡು ಹಿರಣ್ಯಕಶಿಪುವನ್ನು ಕೊಂದುಹಾಕಿದ.ಜಂಭ-ರಾಕ್ಷಸ ರಾಜನಾಗಿದ್ದ ತಾರಕಾಸುರನ ಹತ್ತು ಮಂದಿ ಪ್ರಧಾನರಲ್ಲಿ ಒಬ್ಬನು. ಇವನ ಮಗಳಾದ ಕಯಾದು ಹಿರಣ್ಯಕಶಿಪುವನ್ನು ಮದುವೆಯಾಗಿ ಪ್ರಹ್ಲಾದನೇ ಮೊದಲಾದ ನಾಲ್ವರು ಪುತ್ರರನ್ನು ಪಡೆದಳು.   
ಉರಗರಾಜಕುಮಾರಿ - ಉಲೂಪಿ - ನಾಗಕನ್ಯಕೆ. ಕೌರವ್ಯನೆಂಬ ನಾಗರಾಜನ ಮಗಳು. ಅರ್ಜುನ ತೀರ್ಥಯಾತ್ರೆಗೆ ಹೋಗಿದ್ದಾಗ ಇವಳನ್ನು ಮದುವೆಯಾಗಿ ಇರಾವಂತನೆಂಬ ಮಗನನ್ನು ಪಡೆದನು. ಮುಂದೆ ಪಾಂಡವರು ಅಶ್ವಮೇಧ ಯಾಗ ಮಾಡಿದ ಸಂದರ್ಭದಲ್ಲಿ ಅರ್ಜುನನಿಗೂ ಬಭ್ರುವಾಹನನಿಗೂ ಯುದ್ಧವಾಗಿ ಹತನಾದ ಅರ್ಜುನನನ್ನು ಇವಳು ಸಂಜೀವನ ಮಣಿಯಿಂದ ಬದುಕಿಸಿದಳು.
</details>
