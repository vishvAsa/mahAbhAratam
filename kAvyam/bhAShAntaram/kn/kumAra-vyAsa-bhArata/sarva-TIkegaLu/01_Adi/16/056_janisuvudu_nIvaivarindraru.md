+++
title = "056 ಜನಿಸುವುದು ನೀವೈವರಿನ್ದ್ರರು"

+++

<details><summary>ಗದ್ಯ (ಕ.ಗ.ಪ) </summary>

56. ಇಂದ್ರರು ಬಿಡುಗಡೆಯಾದಾಗ ಶಿವನು, "ನೀವು ಐವರು ಇಂದ್ರರು ಮನುಷ್ಯ ಲೋಕದಲ್ಲಿ ರಾಜಕುಲದಲ್ಲಿ ಹುಟ್ಟುವುದು. ನಿಮ್ಮೈವರಿಗೂ ಒಬ್ಬಳೇ ಹೆಂಡತಿಯಾಗುತ್ತಾಳೆ" ಎಂದು ಹೇಳಿದನು. ಈ ಮಾತು ಕೇಳಿ ಅವರು ನಡುಗಿದರು. "ಅಯ್ಯೋ ! ಮೊದಲಿನಲ್ಲಿ ಮನುಷ್ಯ ಜನ್ಮವೇ ಕಷ್ಟ. ಅದರಲ್ಲಿ ಒಡಹುಟ್ಟಿದವರೈವರಿಗೂ ಒಬ್ಬಳೇ ಹೆಂಡತಿಯೇ ! ಶಿವಶಿವಾ" ಎಂದರು.
</details>

<details><summary>ಪಾಠಾನ್ತರ (ಕ.ಗ.ಪ) </summary>

ಶಿವಶಿವಾಯೆಂದ - ಶಿವಶಿವ ಎನುತ  
ಆದಿ ಪರ್ವ ಮೈ.ವಿ.ವಿ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಪಂಚೇಂದ್ರರು - ಐವರು ಪಾಂಡವರು ಒಬ್ಬಳು ದ್ರೌಪದಿಯನ್ನು ಮದುವೆಯಾಗುತ್ತಾರಷ್ಟೆ. ಇದು ಲೋಕನೀತಿಗೆ ವಿರೋಧವಾದ ಕ್ರಮವಲ್ಲವೆ? ಆದರೆ ಸಮಜ ಪ್ರತಿಷ್ಠಿತ ವ್ಯಕ್ತಿಗಳೆನಿಸಿಕೊಂಡವರೇ ಹೀಗೆ ಮಾಡಿದೆ? ವ್ಯಾಸ ಮಹರ್ಷಿಗಳೇ ಇದಕ್ಕೆ ಒಪ್ಪಿಗೆ ಕೊಟ್ಟರೆ….? ಇಂದಿಗೂ ಈ ಪ್ರಶ್ನೆ ಉಳಿದಿದೆ. ವ್ಯಾಸರ ಕಾಲದಲ್ಲೂ ಇತ್ತು. ಅದಕ್ಕೆ ಸಮರ್ಥನೆಗಾಗಿ ಪಂಚೇಂದ್ರರ ಕಥೆ. ಇಂದ್ರಸೇನೆ ಮೌದ್ಗಲ್ಯರ ಕಥೆಗಳು ಹುಟ್ಟಿಕೊಂಡಿವೆ. ಈ ಕಥೆಗಳಲ್ಲಿ ಹುರುಳೂ ಇಲ್ಲ. ತಾರ್ಕಿಕವಾಗಿ ಒಪ್ಪಿಸುವ ಗುಣವೂ ಇಲ್ಲ. ಆದರೂ ಈ ಕಥೆ ಪ್ರಚಲಿತವಾಗಿದೆ. ವ್ಯಾಸರು ದ್ರುಪದನಿಗೆ ಹೇಳುವ ಕಥೆ ಇದು.  
ದ್ರೌಪದಿ ಪೂರ್ವಜನ್ಮದಲ್ಲಿ ಇಂದ್ರಸೇನೆ ಎಂಬ ಹೆಸರಿನ ಪತಿವ್ರತೆಯಾಗಿದ್ದಳು. ಇವಳ ಗಂಡ ಮೌದ್ಗಲ್ಯ ಮುನಿ. ಅವನು ರೋಗಿ. ಆದರೂ ಬೇಸರವಿಲ್ಲದೆ ಅವನ ಹೆಂಡತಿ ಪತಿ ಸೇವೆ ಮಾಡುತ್ತಿದ್ದಳು. ಕುಷ್ಠರೋಗಿಯಾದ ಪತಿರಾಯ ಒಂದು ಸಲ ಊಟಮಾಡಿದಾಗ ಎಲೆಯಲ್ಲಿ ಅವನ ಬೆರಳು ಬಿದ್ದುಹೋಯಿತು. ಆದರೂ ಲೆಕ್ಕಿಸದೆ ಅದನ್ನು ಪಕ್ಕ್ಕೆ ಸರಿಸಿ ಇಂದ್ರಸೇನೆ ಊಟ ಮಾಡಿದಳಂತೆ. ಇವಳ ಸೇವಾತತ್ಪರತೆಯನ್ನು ಕಂಡು ಮೌದ್ಗಲ್ಯನು ಒಂದು ವರ ಕೊಟ್ಟ. ''ಏನು ಬೇಕಾದರೂ ಕೇಳಿಕೋ'' ಎಂದ. ಆಗ ಇಂದ್ರಸೇನೆ ''ನೀನುಸುಂದರ ರೂಪ ಧರಿಸಿ ನನ್ನನ್ನು ರಮಿಸಬೇಕು. ಲೋಕಾಂತರಗಳಲ್ಲಿ ಪ್ರವಾಸ ಮಾಡಿಸಬೇಕು'' ಎಂದಳು. ಅವನು ಒಪ್ಪಿ ಹಾಗೆಯೇ ಮಾಡಿ ಅವಳನ್ನು ಬಿಟ್ಟು ಘೋರ ತಪಸ್ಸು ಮಾಡಿ ರುದ್ರ ಲೋಕಕ್ಕೆ ಹೋದ ಅಲ್ಲಿಗೆ ಕಥೆ ಮುಗಿಯುವುದಿಲ್ಲ.  
ಇಂದ್ರಸೇನೆಗೆ ಶಾರೀರಿಕ ಬಯಕೆ ಹೆಚ್ಚಾಯಿತೇ ಹೊರತು ತಗ್ಗಲಿಲ್ಲ. ಆದುದರಿಂದ ಮುಂದೆ ಕಾಶಿರಾಜನ ಮಗಳಾಗಿ ಚಿರಕಾರಿ ಎಂಬ ಹೆಸರಿನಲ್ಲಿ ಬೆಳೆದಳು. ಭರ್ತನಿಗಾಗಿ ಉಗ್ರತಪಸ್ಸು ಮಾಡಿದಳು. ಆಗ ಅವಳ ಬಳಿಗೆ ಇಂದ್ರ ವಾಯು ಯಮ ಮತ್ತು ಅಶ್ವಿನೀದೇವತೆಗಳು ಬಂದರು. ಬಂದು ''ನಮ್ಮ ಅಂಶದಲ್ಲಿ ಹುಟ್ಟುವ ಮಕ್ಕಳೊಂದಿಗೆ ನಿನ್ನ ಮದುವೆ'' ಎಂದು ಹೇಳಿ ಹೋದರು. ಅನಂತರ ಅವಳು ಜಲಾಹಾರೆಯಾಗಿ ಅನಂತರ ನಿರಾಹಾರೆಯಾಗಿ ಶಿವನನ್ನು ಕುರಿತು ತಪಸ್ಸು ಮಾಡಿದಳು.  
ಮುಂದಿನ ಕಥೆ ಇನ್ನೂ ಗೂಢವಾಗಿದೆ. ಒಬ್ಬಳು ಕನ್ಯೆ ಗಂಗಾಜಲದ ಮಧ್ಯೆ ಅಳುತ್ತಾ ಕುಳಿತಿದ್ದಾಳೆ. ಆಕೆಯ ಕಣ್ಣೀರು ಬಂಗಾರದ ತಾವರೆಯಾಗುತ್ತಿದೆ. ದೇವತೆಗಳು ಆಶ್ಚರ್ಯದಿಂದ ನೀನು ಯಾರು? ಎಂದು ಕೇಳಿದರು. ಅವಳು ಅವರನ್ನೆಲ್ಲ ಪಗಡೆಯಾಡುತ್ತಿರುವ ಶಿವನ ಬಳಿಗೆ ಕರೆದೊಯ್ದಳು. ಅವನು ವರುಣ ಎಂದು ತಿಳಿದ ಇಂದ್ರನು ಅವನ ಮೇಲೆ ಪಗಡೆಯಾಡುತ್ತಿರುವುದಕ್ಕಾಗಿ ಆಕ್ಷೇಪಿಸಿದ. ರುದ್ರನ ಆಜ್ಞೆಯಂತೆ ಅವನನ್ನು ಎಳೆದುಕೊಂಡು ಹೊದರು. ಅಲ್ಲಿ ಹೋದರೆ ಈ ಇಂದ್ರನಂತೆ ಅಲ್ಲಿ ಇನ್ನೂ ನಾಲ್ವರಿದ್ದಾರೆ. ಇವರೇ ಪಂಚೇಂದ್ರರು.  
ಅದಲ್ಲದೆ ಒಬ್ಬಳು ಕನ್ಯೆ 'ಪತೀಂ ದೇಹಿ' ಎಂದು ಶಿವನನ್ನು ಐದು ಬಾರಿ ಕೇಳಿದ್ದರಿಂದ ಅವಳಿಂದ ಪಂಚಪತಿಗಳಾಗುವಂತೆ ಶಿವನು ಹರಸಿದನಂತೆ.   
ಇಂಥ ಅಜ್ಜಿಕತೆಗಳನ್ನು ಹೇಳಿ ವ್ಯಾಸರು ನಮ್ಮನ್ನು ಒಪ್ಪಿಸುವ ಪ್ರಯತ್ನ ಮಾಡುವ ಬದಲಿಗೆ ಪಂಚಪತಿತ್ವದ ಕಲ್ಪನೆಯನ್ನು ವಿಸ್ಮಯಕಾರಿಯಾಗಿಯೇ ಉಳಿಸಿದ್ದರೆ ಚೆನ್ನಾಗಿತ್ತು ಎನ್ನಿಸುತ್ತದೆ.  
                   -ಅ.ರಾ.ಮಿತ್ರ
</details>
