+++
title = "070 ದ್ರೋಣಭಯದಲಿ ಸಕಲ"

+++

<details><summary>ಗದ್ಯ (ಕ.ಗ.ಪ) </summary>

70. ದ್ರುಪದನು ಬಂದು ಕೇಳಿಕೊಂಡರೂ, ದ್ರೋಣನ ಭಯದಿಂದ ಎಲ್ಲ ವಿಪ್ರ ಸಮೂಹದಲ್ಲಿ ಯಾರೊಬ್ಬರೂ ಯಜ್ಞ ಮಾಡಿಸುವುದಕ್ಕೆ ಮುಂದೆ ಬರಲಿಲ್ಲ. ಯಾಜೋಪಯಾಜರೆಂಬವರು ಪ್ರಾಣದ ಮೇಲಿನ ಆಸೆಯನ್ನು ಬಿಟ್ಟು  ಆ ಮಹಾ ಯಾಗವನ್ನು ಮಾಡಿಸಿದರು. ಯಾವ ಕೊರತೆಯೂ ಇಲ್ಲದಂತೆ ಅಗ್ನಿಗೆ ಹವಿಸ್ಸನ್ನು ಅರ್ಪಿಸಲು ದೇವ ಸಮೂಹ ತೃಪ್ತಿಗೊಂಡು ಪಾಂಚಾಲನ ಅಭೀಷ್ಟವನ್ನು ಸಲ್ಲಿಸಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಶ್ರೇಣಿ-ಸಮೂಹ, ನಿಸ್ಪೃಹ-ಆಸೆಯಿಲ್ಲದ, ಕ್ರತು-ಯಾಗ, ಕೇಣ-ಕೊರತೆ, ಅಮರರ ಬಾಣಸಿಗ-ಅಗ್ನಿ, ದಣಿ-ತೃಪ್ತಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಯಾಜೋಪಯಾಜ-ಯಾಜ, ಉಪಯಾಜರು ಕಾಶ್ಯಪನ ಸಂತತಿಯಲ್ಲಿ ಜನಿಸಿದ ಸೋದರ ಮಹರ್ಷಿಗಳು, ವಾನಪ್ರಸ್ಥಾಶ್ರಮ ಕೈಕೊಂಡು ಗಂಗಾ ನದಿತೀರದಲ್ಲಿ ವಾಸ ಮಾಡುತ್ತಿದ್ದರು. ದ್ರುಪದನು ಪುತ್ರಕಾಮೇಷ್ಟಿಯನ್ನು ಮಾಡಲು ಸಂಕಲ್ಪಿಸಿ ಇವರನ್ನು ಸಂಪರ್ಕಿಸಿದಾಗ ದ್ರೋಣನ ಕುರಿತಾದ ಭಯವನ್ನು ಲೆಕ್ಕಿಸದೇ ಯಾಜನು ಮುಖ್ಯ ಯಾಜಕನಾಗಿ, ಉಪಯಾಜನು ಉಪಯಾಜಕನಾಗಿ  ಪುತ್ರಕಾಮೇಷ್ಟಿಯನ್ನು ಮಾಡಿಸಿದರು.
</details>
