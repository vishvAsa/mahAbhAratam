+++
title = "014 ತರವಿಡಿದು ರಚಿಸಿದರು"

+++

<details><summary>ಗದ್ಯ (ಕ.ಗ.ಪ) </summary>

14. ಕ್ರಮವಿಡಿದು ಉಪ್ಪರಿಗೆಗಳ ಸಮೂಹವನ್ನು ಸಾಲುಗಳಲ್ಲಿ ರಚಿಸಿದರು. ಅವುಗಳ ಪಕ್ಕಗಳಲ್ಲಿ ರಾಣೀವಾಸಕ್ಕಾಗಿ ದೊಡ್ಡದಾದ ಅಂದವಾದ ಪ್ರಾಸಾದಗಳನ್ನು ನಿರ್ಮಿಸಿದರು. ಪಟ್ಟಣದ ಜನರ, ಪರಿವಾರದವರ ನಿವಾಸಕ್ಕಾಗಿ ಸೌಧಗಳನ್ನು ರಚಿಸಿದರು. ಹಸ್ತಿನಾಪುರದ ಐಶ್ವರ್ಯವೇನು ಸಾಮಾನ್ಯವೆ ? ಜನಮೇಜಯನೇ ಕೇಳೆಂದು ವೈಶಂಪಾಯನರು ಹೇಳಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ತರ-ಕ್ರಮ, ನೆರೆ-ಸಮೂಹ, ಹಂತಿ-ಸಾಲು, ಭದ್ರ-ಅಂದವಾದ, ಭವನಿಕೆ-ಪ್ರಾಸಾದ, ಪರಿಜನ-ಪರಿವಾರ, ನೆಲೆ-ನಿವಾಸ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭದ್ರ ಭವನಿಕೆ ಎಂಬುದು ಶಿಲ್ಪಶಾಸ್ತ್ರಕ್ಕೆ ಸೇರಿದ ಶಬ್ದ. ಒಂದು ಬಗೆಯ ಮಂಟಪ. ಇದನ್ನು ಮಾನಸಾರದಲ್ಲಿ ಏಕಂ ವಾ ದ್ವಿ-ತ್ರಿ-ದಂಡೇನ ನಿಗರ್ಮಮಮಂ ಭದ್ರಂ ಏವ ವ35 ಎಂದು ಹೇಳಿದ್ದು ಇದರಲ್ಲಿ ಹನ್ನೆರಡು ಅಂತಸ್ತುಗಳು ಇರಬಹುದು ಎಂದೂ ಹೇಳಲಾಗಿದೆ. ಇದರ ನಿರ್ಗಮದ ಅಗಲವು ಒಂದು, ಎರಡು ಅಥವಾ ಮೂರು ದಂಡಗಳಷ್ಟಿರಬಹುದು ಎಂದೂ ಹೇಳಲಾಗಿದೆ. ಇಲ್ಲಿ ಈ ಭದ್ರಭವನಿಕೆಯು ಕೇವಲ ರಾಜಕುಟುಂಬಗಳಿಗೆ ಮಾತ್ರ ಎಂಬ ಧೋರಣೆಯು ಇದೆ. ಅಂತಃಪುರವನ್ನು ಇಲ್ಲೂ ಪ್ರತ್ಯೇಕಿಸಲಾಗಿದೆ. ಪುರಜನರು ಮತ್ತು ಸೇವಕರಿಗಾಗಿ ಪ್ರತ್ಯೇಕ ಉಪ್ಪರಿಗೆಯನ್ನು ನಿರ್ಮಿಸಲಾಯಿತಂತೆ. ಇಂತಹ ದೊಡ್ಡ ಕಟ್ಟಡವನ್ನು ನಿರ್ಮಾಣ ಮಾಡುವಷ್ಟು ಶ್ರೀಮಂತಿಕೆ ಹಸ್ತಿನಪುರಕ್ಕೆ ಇತ್ತು ಎಂಬುದನ್ನೂ ಸ್ಪಷ್ಟಪಡಿಸಲಾಗಿದೆ. ಇಲ್ಲಿಯ ನುಡಿಗಟ್ಟು ಕವಿಗೆ ಶಿಲ್ಪಶಾಸ್ತ್ರದ ಪರಿಚಯ ಚನ್ನಾಗಿತ್ತು ಎಂದು ಹೇಳಲೇಬೇಕಾಗುವಷ್ಟು ಬಲವಾಗಿದೆ.  
ಡಾ.ಜಿ.ಜ್ಞಾನಾನಂದ, ಕನ್ನಡ ಮಹಾಭಾರತಗಳಲ್ಲಿ ಶಿಲ್ಪ ಮತ್ತು ಶಿಲ್ಪಿ , ಸಂಕೃತಿ ಸಾಹಿತ್ಯ ಪ್ರತಿಷ್ಠಾನ, ಬೆಂಗಳೂರು, 2007
</details>
