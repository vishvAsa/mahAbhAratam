+++
title = "000 ಸೂ ಖಾಣ್ಡವದ"

+++

<details><summary>ಗದ್ಯ (ಕ.ಗ.ಪ) </summary>

ಸೂಚನೆ : ಅಗ್ನಿಯು ಖಾಂಡವವನವನ್ನು ತೀಕ್ಷ್ಣವಾದ ಕಾಳ್ಗಿಚ್ಚಿನಂತೆ ಸುಡುವುದಕ್ಕೆ ಪ್ರಾರಂಭಿಸಲು, ಅದರಿಂದಾಗಿ ಗೋಳಿಡುತ್ತಿದ್ದ ದೇವತೆಗಳ ಸಮೂಹದ ಮೇಲೆ  ಶೂರರಲ್ಲಿ ಶೂರನಾದ ಪರಾಕ್ರಮಿ ಗಾಂಡೀವಿಯು   ಆಕ್ರಮಣ ಮಾಡಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ದಹನ-ಸುಡುವಿಕೆ, ದಾವ-ಕಾಳ್ಗಿಚ್ಚು, ಉಚ್ಚಂಡ-ತೀಕ್ಷ್ಣವಾದ, ಗಂಡ-ಶೂರ, ಧಾಳಿ-ಆಕ್ರಮಣ, ಚಂಡ-ಪರಾಕ್ರಮಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಖಾಂಡವ-ಇಂದ್ರನ ಉದ್ಯಾನವನಗಳಲ್ಲಿ ಒಂದು. ಇದು ಸರಸ್ವತೀ, ದೃಷದ್ವತೀ ನದಿಗಳಿಗೆ ಪೂರ್ವಭಾಗದಲ್ಲಿತ್ತು. ಒಮ್ಮೆ ವರುಣಲೋಕದಲ್ಲಿ 12 ವರ್ಷಗಳವರೆಗೆ ಒಂದು ಯಜ್ಞ. ಅದರಿಂದ ಅಗ್ನಿ ದೇವನ ಜೀರ್ಣಶಕ್ತಿಯು ಕುಗ್ಗಿತು. ದೇವ ವೈದ್ಯರಾದ ಅಶ್ವಿನೀ ದೇವತೆಗಳು ಇಂದ್ರನ ಖಾಂಡವ ವನದಲ್ಲಿ ಅಜೀರ್ಣವನ್ನು ಹೋಗಲಾಡಿಸುವ ಉತ್ತಮವಾದ ಮೂಲಿಕೆಗಳಿರುವುವೆಂತಲೂ, ಅವುಗಳನ್ನು ಸೇವಿಸಿದರೆ ಅಗ್ನಿ ಮಾಂದ್ಯ ಮಾಯವಾಗುವುದೆಂತಲೂ ತಿಳಿಸಿದರು. ಅಗ್ನಿದೇವನು ಕೃಷ್ಣಾರ್ಜುನರಲ್ಲಿ ಬ್ರಾಹ್ಮಣ ವೇಷದಿಂದ ಹೋಗಿ ಅವರಿಂದ ಅಭಯವನ್ನು ಪಡೆದು ಆ ವನವನ್ನು ಸುಡತೊಡಗಿದನು.  
ಗಾಂಡೀವಿ-ಗಾಂಡೀವ ಒಂದು ದಿವ್ಯ ಧನುಸ್ಸು. ಇದು ಬ್ರಹ್ಮನ ಬಳಿ ಮೊದಲು ಇತ್ತು. ಅವನಿಂದ ಇಂದ್ರನಿಗೂ, ತರುವಾಯ ವರುಣನಿಗೂ ಬಂದು ಸೇರಿತು. ಆಮೇಲೆ ಅಗ್ನಿ ಅದನ್ನು ವರುಣನಿಂದ ಪಡೆದುಕೊಂಡನು. ಖಾಂಡವವನವನ್ನು ಸುಡುವ ಸಮಯದಲ್ಲಿ ಅರ್ಜುನನು ತನಗೆ ಮಾಡಿದ ಉಪಕಾರಕ್ಕಾಗಿ ಅಗ್ನಿಯು ಇದನ್ನು ಅರ್ಜುನನಿಗೆ ಕೊಟ್ಟನು. ಇದರ ಮಹಿಮೆಯಿಂದ ಅರ್ಜುನನು ಎಲ್ಲ ದಿಕ್ಕುಗಳನ್ನು ಗೆದ್ದು ಇಂದ್ರನನ್ನು ಸೋಲಿಸಿದನು. ಇದು ಅರ್ಜುನನ ಮುಖ್ಯವಾದ ಬಿಲ್ಲು. ಈ ಕಾರಣದಿಂದಲೇ ಅರ್ಜುನನಿಗೆ ಗಾಂಡೀವಿಯೆಂದು ಹೆಸರು.
</details>
