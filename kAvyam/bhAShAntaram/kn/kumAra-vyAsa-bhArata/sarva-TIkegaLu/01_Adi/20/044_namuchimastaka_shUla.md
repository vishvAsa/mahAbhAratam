+++
title = "044 ನಮುಚಿಮಸ್ತಕ ಶೂಲ"

+++

<details><summary>ಗದ್ಯ (ಕ.ಗ.ಪ) </summary>

44. "ನಮುಚಿಯ ತಲೆಗೆ ಶೂಲ, ಸೈನ್ಯವೆಂಬ ಗಾಡಾಂಧಕಾರಕ್ಕೆ ಸೂರ್ಯ, ಜಂಭನ ಬಾಹು ಪರಾಕ್ರಮದ ಮಹಾಸಾಗರಕ್ಕೆ, ಕುಂಭಸಂಭವನಾದ ಅಗಸ್ತ್ಯನಂತೆ, ವೃತ್ರಾಸುರನೆಂಬ ಗಿರಿಗೆ ವಜ್ರಾಯುಧ, ಬ್ರಹ್ಮ, ಹರ, ವಿಷ್ಣು, ಇವರುಗಳ ಹೊರತಾದ ಅಮಿತ ದೇವ ಸಮೂಹದ ಮೌಳಿಮಣಿ, ಸಂಕ್ರಮಣ ಚತುರ ಪದಾಬ್ಜ" ಎಂದು ಸ್ತುತಿ ಪಾಠಕರ ಗುಂಪು ಇಂದ್ರನನ್ನು ಬಿರುದುಗಳಿಂದ ಹೊಗಳಿತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಮಸ್ತಕ-ತಲೆ, ಸಂತಮಸ-ಗಾಢಾಂಧಕಾರ, ಭಾಸ್ಕರ-ಸೂರ್ಯ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ನಮುಚಿ :   
ದೇವತೆಗಳೇ ಪಾಪ ಮಾಡಿದರೆ ಆ ಪಾಪವು ಅವರ ಬೆನ್ನಟ್ಟುತ್ತದೆ ಎಂಬುದಕ್ಕೆ ಒಂದು ಬಲಿಷ್ಠ ನಿದರ್ಶನ ನಮುಚಿಯ ಕಥೆ. ಮಹಾಭಾರತದ ವನಪರ್ವ, ಶಲ್ಯಪರ್ವಗಳಲ್ಲಿ ನಮುಚಿಯ ಕಥೆ ಪ್ರಸ್ಥಾವತವಾಗಿದೆ.  
ನಮುಚಿ ಒಬ್ಬ ದಾವನ ಪ್ರಮುಖ. ಕಶ್ಯಪ ಮತ್ತು ದನು ದಂಪತಿಗಳ ಮಗ. ಮಯನ ಸೋದರ. ದೇವತೆಗಳಿಗೂ ರಾಕ್ಷಸರಿಗೂ ವೈರ ಇದ್ದದ್ದೇ ಅಲ್ಲವೆ? ದೇವೇಂದ್ರನ ಭಯದಿಂದ ನಮುಚಿ ಓಡಿಹೋಗಿ ಸೂರ್ಯನ ಕಿರಣಗಳಲ್ಲಿ ಅಡಗಿಕೊಂಡ. ಆಗ ದೇವೇಂದ್ರ ಉಪಾಯವಾಗಿ ನಮುಚಿಯೊಂದಿಗೆ ಸ್ನೇಹವನ್ನು ಬೆಳೆಸಿ ''ನಿನ್ನೊಂದಿಗೆ ನನಗೆ ವೈರತ್ವ ಖಂಡಿತವಾಗಿ ಇಲ್ಲ'' ಎಂದು ಹೇಳಿದ. ''ಹೆದರಬೇಡ ಒದ್ದೆಯಾದ ವಸ್ತುವನಿಂದಾಗಲಿ, ಒಣಗಿದ ವಸ್ತುವನಿಂದಾಗಲಿ ನಿನ್ನನ್ನು ಕೊಲ್ಲವುದಿಲ್ಲ. ಹಗಲಿನಲ್ಲಿ ನಿನಗೆ ಸಾವಿಲ್ಲ. ರಾತ್ರಿಯಲ್ಲೂ ಸಾವಿಲ್ಲ'' ಎಂದೆಲ್ಲ ಹೇಳಿ ನಮುಚಿಯ ವಿಶ್ವಾಸವನ್ನು ಗಳಿಸಿಕೊಂಡ ಒಳ್ಳೆಯ ಸಮಯಕ್ಕಾಗಿ ಕಾದಿದ್ದು ನೊರೆಗಳನ್ನೇ ಅಸ್ತ್ರವಾಗಿ ಬಳಸಿ ನಮುಚಿಯ ತಲೆಯನ್ನು ಹಾರಿಸಿದ. ಹಗಲೂ ಅಲ್ಲದೆ ರಾತ್ರಿಯೂ ಅಲ್ಲದ ಸಂಧ್ಯಾಸಮಯದಲ್ಲಿ ನಮುಚಿಯ ಶಿರಚ್ಛೇದನವಾಯಿತು.  
ಇಂದ್ರ ಅಲ್ಲಿಗೆ ಮುಗಿಯಿತು ಎಂದುಕೊಂಡ. ಆದರೆ ನಮುಚಿಯ ತಲೆ ಇಂದ್ರನ ಹಿಂದೆಯೇ ಬಂದಿತು. ''ಮಿತ್ರಘಾತೀ, ಪಾಪಾತ್ಮಾ, ನೀನು ಎಲ್ಲಿ ಹೋದರೂ ಬಿಡೆ'' ಎಂದಿತು. ಬ್ರಹ್ಮಹತ್ಯಾ ದೋಷದಿಂದ ಸಂಕಟಪಟ್ಟ ಇಂದ್ರನಿಗೆ ಬ್ರಹ್ಮನು ''ನೀನು ಅರುಣಾ ನದಿ ಕ್ಷೇತ್ರಕ್ಕೆ ಹೋಗು. ಸರಸ್ವತೀ ನದಿಯ ಸಂಗಮದಿಂದ ಪವಿತ್ರವಾಗಿರುವ ಆ ನದಿಯ ತೀರದಲ್ಲಿ ಯಜ್ಞಮಾಡಿ ಅರುಣೆಯ ನೀರಿನಲ್ಲಿ ಮುಳುಗಿದರೆ ಬ್ರಹ್ಮಹತ್ಯಾ ದೋಷದಿಂದ ಬಿಡುಗಡೆ'' ಎಂದು ಹೇಳಿದರು.  
ದೇವೇಂದ್ರನು ವಿಧಿಬದ್ಧವಾಗಿ ಯಾಗ ಕಾರ್ಯವನ್ನು ಮುಗಿಸುವಾಗಲೂ ನಮುಚಿಯ ತಲೆ ಅವನ ಬೆನ್ನ ಹಿಂದೆಯೇ ಇರುತ್ತಿತ್ತು. ಕೊನೆಗೆ ಋಷಿನಿರ್ಮಿತ ಪುಣ್ಯಜಲವುಳ್ಳ ನದಿಯಲ್ಲಿ ದೇವೇಂದ್ರ ಮುಳುಗಿದಾಗ ನಮುಚಿಯ ತಲೆಯೂ ಅವನ ಹಿಂದೆಯೇ ಬಂದು ಮುಳುಗಿ ಮುಕ್ತಿಹೊಂದಿತು. ಇಂದ್ರನಿಗೂ ಬ್ರಹ್ಮಹತ್ಯಾ ದೋಷದಿಂದ ಮುಕ್ತಿ ಸಿಕ್ಕಂತಾಯಿತು.  
ವಚನ ಸಾಹಿತ್ಯದಲ್ಲಿ ''ಗುರುವಿಂಗೂ ಆಚರಣೆ, ಲಿಂಗಕ್ಕೂ ಆಚರಣೆ ಜಂಗಮಕ್ಕೂ ಆಚರಣೆ'' ಎಂಬ ಮಾತಿದೆ. ಹಾಗೆ ಯಾರೇ ತಪ್ಪು ಮಾಡಿದರೂ ನಿಯತಿ ಅವರನ್ನು ಶಿಕ್ಷಿಸದೆ ಬಿಡುವುದಿಲ್ಲ ಎನ್ನುವುದಕ್ಕೆ ಇಂದ್ರ-ನಮುಚಿಗಳ ಕಥೆ ಒಂದು ಸುಂದರ ನಿದರ್ಶನ. ತಲೆಯು ತಪ್ಪಿತಸ್ಥನನ್ನು ಅಟ್ಟಿಸಿಕೊಂಡು ಬರುವ ದೃಶ್ಯ ಒಂದು ಮಹೋನ್ನತ ಪ್ರತಿಮೆಯಾಗಿ ನಿಲ್ಲುತ್ತದೆ.
</details>
