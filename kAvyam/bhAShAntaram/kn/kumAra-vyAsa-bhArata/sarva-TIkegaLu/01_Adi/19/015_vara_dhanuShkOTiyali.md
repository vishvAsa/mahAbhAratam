+++
title = "015 ವರ ಧನುಷ್ಕೋಟಿಯಲಿ"

+++

<details><summary>ಗದ್ಯ (ಕ.ಗ.ಪ) </summary>

15. ಶ್ರೇಷ್ಠವಾದ ಧನುಷ್ಕೋಟಿಯಲ್ಲಿ ಸ್ನಾನ ಮಾಡಿ, ಈಶ್ವರನ ಪಾದ ಕಮಲಗಳಿಗೆ ನಮಸ್ಕರಿಸಿ, ಆ ಸಾಮೀಪ್ಯದ ಐದು ಕೊಳಗಳಲ್ಲಿ ದೊಡ್ಡ ದೊಡ್ಡ ಮೊಸಳೆಗಳ ರೂಪದಲ್ಲಿ ದೇವತಾಸ್ತ್ರೀಯರುಗಳಿರಲು, ಅವರನ್ನು ಶಾಪದಿಂದ ವಿಮೋಚನೆಗೊಳಿಸಿ, ಆ ತೀರ್ಥ ಸೇವೆಯಿಂದ ಅವನು ಅತ್ಯಂತ ಪರಿಶುದ್ಧ ಮನಸ್ಸನ್ನು ಹೊಂದಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ವರ-ಶ್ರೇಷ್ಠ, ಪರಿಸರ-ಸಾಮೀಪ್ಯ, ತಟಾಕ-ಕೆರೆ, ಮಕರ-ಮೊಸಳೆ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಪಂಚತಟಾಕ (ನಾರೀತೀರ್ಥ) - ಸೌಭದ್ರ, ಪೌಲೋಮ, ಅಗಸ್ತ್ಯ, ಕಾರಂಧಮ, ಭಾರದ್ವಾಜ - ಈ ಐದು ಕೊಳಗಳಿಗೂ ನಾರೀತೀರ್ಥ ಎಂಬ ಹೆಸರು ಸಲ್ಲುತ್ತದೆ. ಒಮ್ಮೆ ಸೌರಭೇಯೀ, ವನ್ದಾ, ಸಮೀಚೀ, ಬುದ್ಬುದ, ಲತಾ ಎಂಬ ಐವರು ಅಪ್ಸರಸಿಯರೂ ಒಟ್ಟುಗೂಡಿ ಮಣಿಪುರದ ಸಮೀಪದಲ್ಲಿರುವ ವನದಲ್ಲಿ ಸ್ವೇಚ್ಛೆಯಾಗಿ ಗೀತಾದಿಗಳಿಂದ ವಿಹರಿಸುತ್ತಿದ್ದರು. ಅಲ್ಲಿಯೇ ಸ್ವಲ್ಪ ದೂರದಲ್ಲಿ ವೇದಾಧ್ಯಯನ ಮಾಡುತ್ತಿದ್ದ ಒಬ್ಬ ಮುನಿ, ಇವರ ಹಾವಳಿಯಿಂದ ಬೇಸತ್ತು "ನೀವು ಐವರೂ ಮೊಸಗಳೆಗಳಾಗಿರಿ" ಎಂದು ಶಾಪಕೊಟ್ಟನು. ಅಪ್ಸರಸಿಯರು ಹೆದರಿ ಆ ಮುನಿಯನ್ನು ಮರೆಹೋಗಲಾಗಿ, ನೂರು ವರ್ಷಗಳ ತರುವಾಯ ಒಬ್ಬ ಮಹಾಪುರುಷನಿಂದ ಶಾಪವಿಮೋಚನೆಯಾಗುತ್ತದೆಂದು ಅನುಗ್ರಹಿಸಿದ. ಆರೀತಿ, ಅರ್ಜುನನು ಈ ಅಪ್ಸರಸಿಯರ ಶಾಪವಿಮೋಚನೆಗೆ ಕಾರಣನಾದನು.  
ಧನುಷ್ಕೋಟಿ-ರಾಮೇಶ್ವರ ಸಮೀಪದಲ್ಲಿರುವ ಒಂದು ತೀರ್ಥ, ಪೂರ್ವ ಪಶ್ಚಿಮ ಸಮುದ್ರಗಳ ಸಂಗಮಸ್ಥಳ. ರಾವಣ ವಧಾ ನಂತರ ರಾಮ ಅಯೋಧ್ಯೆಗೆ ಹೊರಟಾಗ ವಿಭೀಷಣನ ಕೋರಿಕೆಯಂತೆ ರಾಮನು ತನ್ನ ಬಿಲ್ಲಿನ ತುದಿಯಿಂದ (ಧನುಷ್ಕೋಟಿ) ನಿರ್ಮಿಸಿದ್ದ ಸೇತುವೆಯನ್ನು ಅಲ್ಲಲ್ಲಿ ಕತ್ತರಿಸಿದನು.
</details>
