+++
title = "010 ಧಾರುಣೀಪತಿ ಕೇಳು"

+++

<details><summary>ಗದ್ಯ (ಕ.ಗ.ಪ) </summary>

10. ಅರ್ಜುನನು ಭೂಪ್ರದಕ್ಷಿಣೆಗೆ ಹೊರಟು, ಗಂಗಾನದಿ ತೀರಕ್ಕೆ ಬಂದನು. ಭಾಗೀರಥಿಯಲ್ಲಿ ಮುಳುಗಿ ಸ್ನಾನ ಮಾಡಿ ಪವಿತ್ರನಾದ ಅರ್ಜುನನ ಮೂರ್ತಿಯನ್ನು ನೋಡಿ ಉರಗರಾಜಕುಮಾರಿಯಾದ ಉಲೂಪಿ ಪ್ರೀತಿಯಿಂದ ಅವನನ್ನು ಮೆಚ್ಚಿ ವರಿಸಿದಳು. ಅವನನ್ನು ಪಾತಾಳ ಮಂದಿರಕ್ಕೆ ಕರೆದುಕೊಂಡು ಹೋದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಅವಗಾಹ-ಮುಳುಗು, ವಿಶುದ್ಧ-ಪವಿತ್ರ, ವಿಗ್ರಹ-ಮೂರ್ತಿ, ಜಂಭಾರಿ-ಇಂದ್ರ, ತನಯ-ಮಗ, (ಜಂಭ ಎಂಬ ರಾಕ್ಷಸನ ಶತ್ರು)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಜಂಭ-ರಾಕ್ಷಸ ರಾಜನಾಗಿದ್ದ ತಾರಕಾಸುರನ ಹತ್ತು ಮಂದಿ ಪ್ರಧಾನರಲ್ಲಿ ಒಬ್ಬನು. ಇವನ ಮಗಳಾದ ಕಯಾದು ಹಿರಣ್ಯಕಶಿಪುವನ್ನು ಮದುವೆಯಾಗಿ ಪ್ರಹ್ಲಾದನೇ ಮೊದಲಾದ ನಾಲ್ವರು ಪುತ್ರರನ್ನು ಪಡೆದಳು.   
ಉರಗರಾಜಕುಮಾರಿ - ಉಲೂಪಿ - ನಾಗಕನ್ಯಕೆ. ಕೌರವ್ಯನೆಂಬ ನಾಗರಾಜನ ಮಗಳು. ಅರ್ಜುನ ತೀರ್ಥಯಾತ್ರೆಗೆ ಹೋಗಿದ್ದಾಗ ಇವಳನ್ನು ಮದುವೆಯಾಗಿ ಇರಾವಂತನೆಂಬ ಮಗನನ್ನು ಪಡೆದನು. ಮುಂದೆ ಪಾಂಡವರು ಅಶ್ವಮೇಧ ಯಾಗ ಮಾಡಿದ ಸಂದರ್ಭದಲ್ಲಿ ಅರ್ಜುನನಿಗೂ ಬಭ್ರುವಾಹನನಿಗೂ ಯುದ್ಧವಾಗಿ ಹತನಾದ ಅರ್ಜುನನನ್ನು ಇವಳು ಸಂಜೀವನ ಮಣಿಯಿಂದ ಬದುಕಿಸಿದಳು.
</details>
