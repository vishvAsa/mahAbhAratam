+++
title = "030 ನಾರಿಯರು ಕಣ್ಡರು"

+++

<details><summary>ಗದ್ಯ (ಕ.ಗ.ಪ) </summary>

30. ಆ ಗಂಧರ್ವ ಸ್ತ್ರೀಯರು ಪಾಂಡವರನ್ನು ನೋಡಿದರು. ನಾಚಿಕೆಯ ಹೊರೆಯಿಂದ ದಡದ ಕಡೆಗೆ ದಾಟಿ ಬಂದು ತಮ್ಮ   ಅವಯವಗಳ ಬಳ್ಳಿಗಳಿಗೆ ಸೀರೆಗಳ ತೆರೆಯನ್ನು ಹಿಡಿದರು. "ಯಾರಿವರು ? ಈ ಮಧ್ಯರಾತ್ರಿಯಲ್ಲಿ ಅಹಂಕಾರದ ವಿರೂಪದಲ್ಲಿ ಬರುತ್ತಿರುವರು. ಹಿಡಿದುಕೊಳ್ಳಿ" ಎಂದು ನುಡಿಯುತ್ತ ಅಂಗಾರವರ್ಮನು ಧನುಸ್ಸನ್ನು ಕೈಗೆತ್ತಿಕೊಂಡು ಬಂದು ಅರ್ಜುನನನ್ನು ಮಾತನಾಡಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಲಜ್ಜೆ-ನಾಚಿಕೆ, ತಡಿ-ದಡ, ಅಂಗೋಪಾಂಗ-ದೇಹ ಮತ್ತು ಅವಯವಗಳು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಅಂಗಾರವರ್ಮ - ಪಾಂಡವರು ತಮ್ಮ ಅಭ್ಯುದಯಕ್ಕೆ ಧೌಮ್ಯರನ್ನು ಕುಲಪುರೋಹಿತರನ್ನಾಗಿ ಮಾಡಿಕೊಡುವಂತೆ ಸಲಹೆಯಿತ್ತ ಕೀರ್ತಿ ಅಂಗಾರಪರ್ಣನಿಗೆ ಸಲ್ಲುತ್ತದೆ. ಚಿತ್ರರಥನೆಂದೂ ಇವನನ್ನು ಕರೆಯುತ್ತಾರೆ. ಇವನ ತೋಟಕ್ಕೂ ಇದೇ ಹೆಸರಿದೆ. ಅಂಗಾರಪರ್ಣ ಒಬ್ಬ ಗಂಧರ್ವರಾಜ. ಕಶ್ಯಪ ಪ್ರಜಾಪತಿ ಹಾಗೂ ಮುನಿ ಈತನ ತಂದೆ-ತಾಯಿಗಳು ಆದಿಪರ್ವದ ಅರವತ್ತೈದನೆಯ ಅಧ್ಯಾಯದಲ್ಲಿ ಈತನ ಬಗೆಗೆ ವಿವರಗಳಿವೆ.  
ಅರಗಿನ ಮನೆಯಿಂದ ತಪ್ಪಿಸಿಕೊಂಡು ಬಂದು ಪಾಂಡವರು ಏಕಚಕ್ರನಗರದಲ್ಲಿ ಇದ್ದರಷ್ಟೆ. ಅಲ್ಲಿ ದ್ರೌಪದಿಯ ಸ್ವಯಂವರದ ವಿಷಯ ತಿಳಿದು ಪಾಂಡವರು ದ್ರುಪದನಗರಿಗೆ ಹೋದರು. ಕೈಯಲ್ಲಿ ಪಂಜು ಹಿಡಿದು ಗಂಗೆಯ ತಟದಲ್ಲಿ ಅರ್ಧರಾತ್ರಿಯ ಸಮಯದಲ್ಲಿ ಅರ್ಜುನನು ಸೋಮಶ್ರವ ಎಂಬ ತೀರ್ಥದ ಬಳಿ ಸ್ನಾನ ಮಾಡಲು ಬರುತ್ತಿದ್ದಾಗ ಅಂಗಾರಪರ್ಣ ಕುಂಭೀನಸಿಯಲ್ಲಿ ಸ್ನಾನ ಮಾಡುತ್ತಿದ್ದನು.   
ಇಡೀ ರಾತ್ರಿಯ ಕಾಲವು ಗಂಧರ್ವರಿಗೆ ಸೇರಿದ್ದು ಗಂಗಾನದಿ ಎಂಬುದು ಅಂಗಾರಪರ್ಣನ ವಾದವಾದರೆ, ನದಿ ಯಾರ ಸ್ವತ್ತೂ ಅಲ್ಲ ಎಂದು ಪಾಂಡವರು ವಾದಿಸಿದರು. ಕೊನೆಗೆ ಇಬ್ಬರಿಗೂ ಘೋರ ಯುದ್ಧವಾಯಿತು. ಸೋಲು ಎಂಬುದನ್ನೇ ಕಂಡರಿಯದ ಅಂಗಾರಪರ್ಣನು ಯುದ್ಧದಲ್ಲಿ ಸೋತ. ಅವನ ಪ್ರಸಿದ್ಧ ರಥವು ಸುಟ್ಟು ಬೂದಿಯಾಯಿತು. ಕೊನೆಗೆ ಅರ್ಜುನನು ಆಗ್ನೇಯಾಸ್ತ್ರವನ್ನು ಉಪಯೋಗಿಸಿ ಅಂಗಾರಪರ್ಣನ ಕೈಕಾಲುಗಳನ್ನು ಕಟ್ಟಿ ಧರ್ಮರಾಯನ ಎದುರಿಗೆ ಇರಿಸಿದನು.  
ಆಗ ಅಂಗಾರಪರ್ಣನ ಪತ್ನಿ ಕುಂಭೀನಸಿ ಗೋಳಿಡುತ್ತಾ ಧರ್ಮರಾಯನ ಕಾಲಿಗೆ ಬಿದ್ದಳು. (ತ್ರಾಹಿತ್ವಂ ಮಹಾರಾಜ ಪತಿಂ 'ಚೇಮಂ ವಿಮುಂಚಯೇ' ಎಂದಳು) ಅವನಿಗೆ ಬಿಡುಗಡೆಯಾಯಿತು. ಅಂಗಾರಪರ್ಣ ಪಾಂಡವರ ಗೆಳೆಯನಾದ. ಮೂರು ಲೋಕಗಳಲ್ಲಿ ಏನನ್ನು ಬೇಕಾದರೂ ಕಾಣಬಲ್ಲ, ಗುರುತಿಸಬಲ್ಲ ಚಾಕ್ಷುಷೀ ವಿದ್ಯೆಯನ್ನು ಅಂಗಾರಪರ್ಣನು ಅರ್ಜುನನಿಗೆ ಹೇಳಿಕೊಟ್ಟ. ತಾನು ವಿಶ್ವಾವಸುವಿನಿಂದ ಕಲಿತಿದ್ದ ದಿವ್ಯ ವಿದ್ಯೆ ಅದು. ಇದಕ್ಕೆ ಪ್ರತಿಯಾಗಿ ಅರ್ಜುನನು ಅಂಗಾರಪರ್ಣನಿಗೆ 'ಅಗ್ನಿಶಿರ' ಎಂಬ ದಿವ್ಯಸ್ತ್ರದ ರಹಸ್ಯವನ್ನು ಬೋಧಿಸಿದ. ತನ್ನ ರಥ ಸುಟ್ಟು ಹೋದರೂ ಅಂಗಾರಪರ್ಣನು ಇನ್ನೊಂದು ರತ್ನಖಚಿತವಾದ ರಥವನ್ನು ನಿರ್ಮಾಣ ಮಾಡಿಕೊಂಡು ತನ್ನ ಹೆಸರನ್ನು ಚಿತ್ರರಥ ಎಂದು ಬದಲಾಯಿಸಿಕೊಂಡ. ತನ್ನ ಎಲ್ಲ ರಥಗಳು ಸುಟ್ಟು ಹೋದದ್ದರಿಂದ 'ಭಗ್ನರಥ' (ದಗ್ಧರಥ ಎಂಬ ಹೆಸರು ಬಂದಿದೆ) ಎಂದು ಹೆಸರು ಬಂದಿದ್ದರಿಂದ ಹೀಗೆ ಮಾಡಬೇಕಾಯಿತು. ಚಿತ್ರರಥನು ಒಬ್ಬೊಬ್ಬರಿಗೆ ನೂರರಂತೆ ವೇಗಶಾಲಿಗಳಾದ ಕಾಮವರ್ಣಿಗಳಾದ ಕಾಮಗಮನಿಗಳಾದ ಗಂಧರ್ವಾಶ್ವಗಳನ್ನು ಪಾಂಡವರಿಗೆ ಕಾಣಿಕೆಯಾಗಿ ನೀಡಿದ. ತಪತಿ ಸಚಿವರಣರ ಕಥೆ ಹೇಳಿ ವಸಿಷ್ಠರ ಸಹಾಯದಿಂದ ಸಚಿವರಣನಿಗಾದ ಉಪಕಾರವನ್ನು ತಿಳಿಸಿ ಉತ್ಕೋಚವೆಂಬ ಪುಣ್ಯತೀರ್ಥದಲ್ಲಿ ತಪಸ್ಸು ಮಾಡುತ್ತಿದ್ದ ಧೌಮ್ಯರ ಬಳಿಗೆ ಕಳುಹಿಸಿದ.  
ಚಿತ್ರರಥ ಸೊಗಸಾದ ಕಥೆಗಾರ ಕೂಡ. ಈತ ಪಾಂಡವರಿಗೆ ತಪತೀ ಸಚಿವರಣರ ಪ್ರಣಯಕಥೆ, ಪರಾಶರ, ಕಲ್ಮಾಷಪಾದ, ಆದೃಶ್ಯಂತಿಯರ ಕಥೆ, ವಸಿಷ್ಠ ವಿಶ್ವಾಮಿತ್ರರ ಕಥೆಗಳನ್ನು ವಿವರವಾಗಿ ತಿಳಿಸುತ್ತಾನೆ. ಪಂಪನು ಈತನನ್ನು 'ಅಂಗದಪರ್ಣ' ಎಂದಿದ್ದಾನೆ.
</details>
