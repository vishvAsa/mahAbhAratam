+++
title = "052 ನೋಡಳವರನು ನುಡಿಸಳೀತನ"

+++

<details><summary>ಗದ್ಯ (ಕ.ಗ.ಪ) </summary>

52. ದ್ರೌಪದಿ ಅವರನ್ನು ದೃಷ್ಟಿಸಲಿಲ್ಲ, ಇವನ ಜೊತೆಗೆ ಮಾತಾಡಿಸಲಿಲ್ಲ. ದ್ರೌಪದಿಯ ಅಭಿಪ್ರಾಯವನ್ನು ತಿಳಿದ ಧೃಷ್ಟದ್ಯುಮ್ನನು, "ಇವರನ್ನು ಕೊಡಹಿ ಈಡಾಡಿದಳಲಾ !" ಎಂದು ಮನಸ್ಸಿನಲ್ಲಿ ಅಂದುಕೊಂಡು ನಸುನಗುತ್ತ, "ಉತ್ತರನೊಂದಿಗೆ ಇರುವ ವಿರಾಟ ಮಹಾರಾಜನನ್ನು, ಕೀಚಕರನ್ನು, ಶ್ರುತಾಯುಧ, ರವಿಧ್ವಜ, ರೋಚಮಾನಕರು, ಪೂರ್ವದಿಕ್ಕಿನ ಅರಸುಗಳನ್ನು ನೋಡು ತಂಗಿ" ಎಂದು ಮುಂದಿನ ರಾಜರುಗಳನ್ನು ತೋರಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ನೋಡು-ದೃಷ್ಟಿಸು, ಭಾವ-ಅಭಿಪ್ರಾಯ, ಮೂಡಣ-ಪೂರ್ವ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವಿರಾಟ-ಮತ್ಸ್ಯದೇಶದ ಅರಸು, ಹಿರಿಯ ಹೆಂಡತಿ ಸುರಥೆಯೆಂಬುವಳಲ್ಲಿ ಶ್ವೇತ, ಶಂಖರೆಂಬ ಪುತ್ರರನ್ನು ಪಡೆದ. ಕೇಕಯನೆಂಬ ಸೂತರಾಜನ ಪುತ್ರಿ ಸುದೇಷ್ಣೆಯಲ್ಲಿ ಭೂಮಿಂಜಯ (ಉತ್ತರಕುಮಾರ) ನೆಂಬ ಮಗನನ್ನು ಪಡೆದ.  
ಕೀಚಕರು-ಕೇಕಯ ರಾಜನಿಂದ ಮಾಲವಿಯಲ್ಲಿ ಜನಿಸಿದವರು. ಇವರು 10 ಮಂದಿ ಒಡಹುಟ್ಟಿದವರು. ಸುದೇಷ್ಣೆ ಇವರ ಸೋದರಿ ಇವರು ವಿರಾಟರಾಜನಲ್ಲಿಯೇ ಇರುತ್ತಿದ್ದರು. ಕೀಚಕ ವಿರಾಟನ ಸೇನಾಪತಿಯಾಗಿದ್ದ. ಮಹಾಬಲಶಾಲಿ.  
ಶ್ರುತಾಯುಧ-ಕಳಿಂಗ ದೇಶದ ಅರಸು, ವರುಣನಿಂದ ಪರ್ಣಾಶಾ ನದಿಯಲ್ಲಿ ಜನಿಸಿದವ, ದುರ್ಯೋಧನಪಕ್ಷದವ.  
ರೋಚಮಾನ-ಒಬ್ಬ ಕ್ಷತ್ರಿಯ ರಾಜ. ಅಶ್ವಗ್ರೀವನೆಂಬ ಮಹಾನ್ ರಾಕ್ಷಸನ ಅಂಶದಿಂದ ಜನ್ಮವೆತ್ತಿದ್ದನು.   
ರವಿಧ್ವಜ-ಸೌವೀರ ದೇಶದ ಒಬ್ಬ ರಾಜಕುಮಾರ, ಇವನು ಜಯದ್ರಥನ ರಥದ ಹಿಂದೆ ಕೈಯಲ್ಲಿ ಧ್ವಜ ಹಿಡಿದುಕೊಂಡು ಹೋಗುತ್ತಿದ್ದನು.
</details>
