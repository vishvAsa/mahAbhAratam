+++
title = "020 ಜನಪ ಕೇಳುಪಲಾಲಿತಾಞ್ಜನ"

+++

<details><summary>ಗದ್ಯ (ಕ.ಗ.ಪ) </summary>

20. ಶ್ರೇಷ್ಠಳಾದ ದ್ರುಪದ ಕುಮಾರಿಯ ಎರಡು ಕಣ್ಣುಗಳು,   ಕಾಡಿಗೆಯಿಂದ ಪೋಷಿತವಾಗಿ , ಈಶ್ವರನ ದ್ವೇಷಿಯಾದ ಮನ್ಮಥನಿಂದ ಪ್ರೇರಿತವಾಗಿದೆಯೋ ಎನ್ನುವಂತೆ ಕಿವಿಗಳನ್ನು ಪ್ರೀತಿಸಿ ಮುಂದುವರಿಯುತ್ತ ಜಿತೇಂದ್ರಿಯರಾದ ಮುನಿಗಳಿಗೂ ಶತ್ರುಗಳಂತಾದವು. ಜನರನ್ನು ಮರುಳುಗೊಳಿಸುವ ಅವು  ಮುಖವೆಂಬ ಚಂದ್ರನಿಗೆ ಪ್ರಿಯವಾದ ಕನ್ನೈದಿಲೆಗಳೋ ಎಂಬಂತೆ ಶೋಭಿಸಿದುವು.
</details>

<details><summary>ಪದಾರ್ಥ (ಕ.ಗ.ಪ) </summary>

ಉಪಲಾಲಿತ-ಪ್ರೀತಿಸಲ್ಪಟ್ಟ, ಅಂಜನ-ಕಾಡಿಗೆ, ಜಿತಾಕ್ಷ-ಜಿತೇಂದ್ರಿಯ, ವಿಪಕ್ಷ-ಶತ್ರು, ಲೋಚನ-ಕಣ್ಣು, ಕುಮುದ-ಕನ್ನೈದಿಲೆ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವಿಶೇಷ ಟಿಪ್ಪಣಿ  
1. ವೃಷ ಸೇನನು ಕರ್ಣನ ಮಗ. ಆತನಿಗೆ ವೈರಿಗಳಾದವರು ಕರ್ಣನಿಗೆ ಪ್ರಿಯರಾಗುವುದು ಅಸಂಭವ ಆದರೆ ಕವಿಯು ತನ್ನ ಚಾತುರ್ಯದಿಂದ ಅದನ್ನು ಸಂಭವನೀಯವೆನಿಸಿದ್ದಾನೆ.   
2. ದ್ರೌಪದಿಯು ಮನ್ಮಥನ ಜಯಧ್ವಜ ಸ್ವರೂಪಳು (ಹರನೂಳಿಗದ ಹೆಚ್ಚಾಳು ಮಕರ ಧ್ವಜನ ಮೌಳಿಗಡ ಆದಿ ಸಂ 11 ಪದ್ಯ 2) ಮನ್ಮಥನಿಗೂ ಈಶ್ವರನಿಗೂ ಬದ್ಧ ವೈರ ಆದುದರಿಂದ ಈಶ್ವರ ಭಕ್ತರಾದ ಮುನಿಗಳ ಮೇಲೆ ಮನ್ಮಥನಿಗೆ ದ್ವೇಷವುಂಟಾಗುವುದು ಸ್ವಾಭಾವಿಕ. ಮನ್ಮಥನ ಹೂ ಬಿಲ್ಲಿನಂತೆ ಸುಂದರ ರೇಖಾ ವಿನ್ಯಾಸವಾಗಿ ದ್ರೌಪದಿಯ ಕಣ್ಣುಗಳಿಂದ ಕಿವಿಗಳನ್ನು ಚುಂಬಿಸುವಂತೆ ಅಲಂಕಾರವಾಗಿ ಎಳೆದಿದ್ದ ಕಾಡಿಗೆಯು ಕಿತ್ತಡಿಗಳೆನಿಸಿದ ಮುನಿಗಳಿಗೆ ಮುನಿದು, ಕಾಡಿಸಿ, ಅವರು ಅಡಿ ಕೀಳುವಂತೆ ಮಾಡಿತು. ಅಂತೆಯೇ ಮುಖವೆಂಬ ಚಂದ್ರಮಂಡಲಕ್ಕೆ ಪ್ರಿಯವಾದ ಕನ್ನೈದಿಲೆಗಳಂತೆ ಅವಳ ಕಣ್ಣುಗಳು ಶೋಭಿಸಿದುವು.   
3. "ಉಪಲಾಲಿತಾಂಜನವೆನೆ ಜಿತಾಕ್ಷವಿಪಕ್ಷವಾದವು"  
ಕಾಡಿಗೆಯಿಂದ ಲಾಲಿಸಲ್ಪಟ್ಟ ಕಣ್ಣುಗಳ ನೋಟಕ್ಕೆ ಮರುಳಾಗಿ ಶರಣಾಗಿ ದ್ರೌಪದಿಯನ್ನು ಬಯಸಿ ಬಂದ ಕಣ್ಣುಗಳು ಸೋತು ಅವಳ ಕಣ್ಣುಗಳನ್ನು ಹೊಂದಲಾರದೆ ಬೇರೆಯಾದವು.  
ಆ ದ್ರೌಪದಿಯ ಕಣ್ಣುಗಳಾದರೋ ಕರ್ಣಾಭಿಮುಖವಾಗಿ ಬೆಳೆಯುತ್ತಿದ್ದವು. (ವೃಷಸೇನೋಭ್ರುವೋರ್ಮಧ್ಯೆ)-ಹುಬ್ಬುಗಳ ನಡುವಿನ ಮೂಗಿನ ಮೇಲ್ಭಾಗವಿಲ್ಲದಿದ್ದರೆ ಆ ಎರಡೂ ಕಣ್ಣುಗಳು ಪರಸ್ಪರ ಆಕರ್ಷಿಸಲ್ಪಟ್ಟು ಒಂದಾಗುತ್ತಿದ್ದವೋ ಏನೋ !  
ಅಂಜನ ದೀಪ್ತವಾದ ಇವಳ ಕಣ್ಣು ಎಂಥ ಸಂಯಮಿಯೂ ಕಣ್ಣು ಗುಡ್ಡೆ ಸಿಕ್ಕಿಕೊಂಡವನಂತೆ ಅವಳನ್ನೇ ನೋಡತೊಡಗಬೇಕು ಎಂಬಂತಿದೆ. ಕಿವಿವರೆಗೆ ತೂಗಿರುವ ಕಣ್ಣು, ಜ್ಞಾನ ಬುದ್ಧಿಗಳಿಗೆ ವೈರಿ. ಏಕೆಂದರೆ ಎಲ್ಲ ಮರ್ಯಾದೆ, ಸಾಮಾಜಿಕ ನಡವಳಿಕೆಗಳನ್ನು ಮೀರಿ ನಿಂತು ಮೈಮರೆತು ಅವರೆಲ್ಲ ದ್ರೌಪದಿಯನ್ನೇ ನಟ್ಟಕಣ್ಣಿನಿಂದ ನೋಡುತ್ತಿದ್ದಾರೆ ನೋಡಿದ ಜನಗಳ ಕುಮುದ (ಅಸಂತೋಷ) ಹೋಗಲಾಡಿಸುವಂತೆ ಆ ಕಣ್ಣು ಹೊಳೆಯುತ್ತಿವೆ. (ಅ.ರಾ. ಮಿತ್ರ)
</details>
