+++
title = "055 ಭೂರಿಭೂರಿಶ್ರವನು ದಕ್ಷಿಣ"

+++

<details><summary>ಗದ್ಯ (ಕ.ಗ.ಪ) </summary>

55. ಈತ ಭೂರಿ, ಭೂರಿಶ್ರವ. ಇವರು ದಕ್ಷಿಣದ ವೀರ ಬಾಹ್ಲಿಕ, ವಿಂಧ್ಯ, ಚಿತ್ರ, ಭಗೀರಥರು. ಇವರು ನೃಪ ಶ್ರೇಷ್ಠ ಜಯದ್ರಥ, ಶಿಬಿ, ಶ್ರುತಾಯುಧರು. ವೀರರಾದ ವೃದ್ಧಕ್ಷತ್ರ, ಸೃಂಜಯ ಸೋಮದತ್ತ-ಇವರು ಬಹುಭುಜಬಲ ಸಮರ್ಥರಾದ ಮಹೀರಮಣರು - ಚಂಚಲವಾದ ಕಣ್ಣುಳ್ಳ ದ್ರೌಪದಿಯೇ ನೋಡೆಂದು ಧೃಷ್ಟದ್ಯುಮ್ನನು ತೋರಿಸಿದನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭೂರಿ-ಇವನು ಕುರುವಂಶದ ಸೋಮದತ್ತನ ಪುತ್ರ. ಇವನ ಇಬ್ಬರು ತಮ್ಮಂದಿರ ಹೆಸರು ಭೂರಿಶ್ರವ ಮತ್ತು ಶಲನೆಂದಾಗಿತ್ತು.   
ಬಾಹ್ಲಿಕ-ಕುರುವಂಶದ ಮಹಾರಾಜ ಪ್ರತೀಪನ ಪುತ್ರ. ದೇವಾಪಿ ಮತ್ತು ಶಾಂತನುವಿನ ಸಹೋದರ. ಇವನು ಮಹಾರಥಿ ವೀರನಾಗಿದ್ದನು. ಇವನ ತಾಯಿಯ ಹೆಸರು ಸುನಂದಾ. ಈಕೆ ಶಿಬಿದೇಶದ ರಾಜಕುಮಾರಿ.  
ಜಯದ್ರಥ-ಸಿಂಧು ದೇಶದ ಅರಸನಾದ ವೃದ್ಧಕ್ಷತ್ರನ ಮಗ. ಧೃತರಾಷ್ಟ್ರನ ಮಗಳಾದ ದುಶ್ಯಲೆಯನ್ನು ಮದುವೆಯಾಗಿದ್ದ.  
ಶಿಬಿ-ಚಂದ್ರವಂಶದ ಉಶೀನರ ರಾಜನ ಮಗ.  
ವೃದ್ಧಕ್ಷತ್ರ-ಇವನು ಸಿಂಧು ದೇಶದ ರಾಜ, ಜಯದ್ರಥನ ತಂದೆ,   
ಸೋಮದತ್ತ-ಚಂದ್ರವಂಶದ ಪ್ರತೀಪರಾಜನ ಮಗನಾದ ಬಾಹ್ಲೀಕ ರಾಜನ ಮಗ. ಈತನಿಗೆ ಭೂರಿ, ಭೂರಿಶ್ರವ, ಶಲ ಎಂಬುದಾಗಿ ಮೂವರು ಪುತ್ರರು.ಮಹಾಭಾರತದಲ್ಲಿ ಬರುವ ಒಬ್ಬ ಪ್ರಸಿದ್ಧ ವ್ಯಕ್ತಿ. ಈತ ಮಹಾರಥ ಎಂದು ಬಣ್ಣಿಸಲಾಗಿದೆ. ಇವನು ಪಾಂಚಾಲ ವಂಶದವನು. ಯುಧಿಷ್ಠಿರನ ಮಿತ್ರವರ್ಗದವನು. ಮಹಾಭಾರತದ ಯುದ್ಧಲ್ಲಿ ಪಾಂಡವರ ಪಕ್ಷವನ್ನು ವಹಿಸಿ ಕೌರವರ ವಿರುದ್ಧ ಹೋರಾಡಿ ಅನೇಕರೊಂದಿಗೆ ಕಾದು ಕೊನೆಗೆ ಕರ್ಣನಿಂದ ಹತನಾದವನು (ವಧ್ಯಮಾನೆ ಸಮರೇ ಸೂತ್ರಪುತ್ರೇಣ). ಇವನು ತನ್ನ ಜೀವಮಾನದಲ್ಲೇ ಮೀನು ತಿಂದಿರಲಿಲ್ಲ ಎಂದು ಹೇಳಲಾಗಿದೆ. (ಇದರಿಂದ ಸಾಧಿಸಿದ್ದೇನು ಎಂಬ ಪ್ರಶ್ನೆ ಹಾಗೆ ಉಳಿಯುತ್ತದೆ) ಒಂದು ದೀರ್ಘ ಯಾಗವನ್ನು ಮಾಡಿ ನಾರದ ಪರ್ವತರ ಕರುಣೆಯಿಂದ ಸುವರ್ಣಷ್ಠೀವಿ ಎಂಬ ಮಗನನ್ನು ಪಡೆದನೆಂದು ಶಾಂತಿಪರ್ವದಲ್ಲಿ ಹೇಳಲಾಗಿದೆ. ಈ ಹುಡುಗ ಚಿಕ್ಕವಯಸ್ಸಿನಲ್ಲಿಯೇ ಅಸಾಧಾರಣ ಪ್ರತಿಭೆಯ ಯತಿಯಾಗಿ ಬೆಳಗಿದನಂತೆ. ಇವನ ತೀವ್ರ ತಪಸ್ಸಿಗೆ ಹೆದರಿದ ದೇವೇಂದ್ರನು ಅನೇಕ ಕ್ರೂರ ಪ್ರಾಣಿಗಳ ರೂಪ ಧರಿಸಿ ಸೃಂಜಯನ ಮಗನನ್ನು ಹೆದರಿಸಲು ನೋಡಿದ. ಏನೂ ಸಾಗದಿದ್ದಾಗ ಕೊನೆಗೆ ತನ್ನ ವಜ್ರಾಯುಧವನ್ನೇ ಇವನ ಮೇಲೆ ಪ್ರಯೋಗಿಸಿದ. ಆದರೆ ಆ ತಪಸ್ವಿಗೆ ಏನೂ ಆಗಲಿಲ್ಲ!  
ಸೃಂಜಯನ ಮಗ ಸುವರ್ಣಷ್ಠಿವಿಗೆ ಐದು ವರ್ಷ ವಯಸ್ಸು ಆಗಿದ್ದಾಗ ಒಮ್ಮೆ ತಾಯಿಯೊಂದಿಗೆ ಗಂಗಾ ನದಿಯ ತೀರದಲ್ಲಿ ನಡೆದುಕೊಂಡು ಹೋಗುತ್ತಿದ್ದ. ಆಗ ಇಂದ್ರ ಕಳಿಸಿದ ಹುಲಿ ಅವನ ಮೇಲೆ ಆಕ್ರಮಣ ಮಾಡಿ ಕೊಂದು ಹಾಕಿತು. ತಾಯಿಯ ದುಃಖವನ್ನು ಸಹಿಸಲಾರದ ಸೃಂಜಯನೂ ರೋದಿಸಿ ಕೊನೆಗೆ ತನ್ನ ನೆಚ್ಚಿನ ನಾರದನನ್ನು ಸ್ಮರಿಸಿದ. ನಾರದನು ಎಲ್ಲ ಸಂಗತಿ ತಿಳಿದು ಸೃಂಜಯನ್ನು ಸಮಾಧಾನಪಡಿಸಿ ದೇವೇಂದ್ರನನ್ನು ಒಲಿಸಿ ಮಗುವನ್ನು ಹಿಂದಕ್ಕೆ ತರಿಸಿಕೊಟ್ಟನೆಂದು ಮಹಾಭಾರತದ ಶಾಂತಿ ಪರ್ವ ವಿವರಿಸುತ್ತದೆ. ಹೀಗೆ ಸೇಡಿನ ಬುದ್ಧಿಯನ್ನು ಪ್ರದರ್ಶಿಸದೆ ದೇವೇಂದ್ರನನ್ನು ಒಲಿಸಿಕೊಂಡು ತನ್ನ ಪ್ರತಿಭಾವಂತ ಪುತ್ರನನ್ನು ಮರಳಿ ಪಡೆದ ಸಾಹಸ ಸೃಂಜಯನದು.  
ದೇವೇಂದ್ರನು ಪ್ರತಿಭಾವಂತರನ್ನು ಕಂಡರೆ ಮುಂದೆ ತನ್ನ ಪೀಠಕ್ಕೆ ಏರಬಹುದು ಎಂಬ ಅಸೂಯೆಯಿಂದ ಅಂಥವರನ್ನೆಲ್ಲ ನಾಶ ಮಾಡಲು ಹೊರಡುತ್ತಿದ್ದ. ಯಾವುದೇ ಕ್ರಮವನ್ನು ಅನುಸರಿಸುವುದಕ್ಕೂ ಅವನು ಹೇಸುತ್ತಿರಲಿಲ್ಲ ಎನ್ನುವುದಕ್ಕೆ ಹಲವಾರು ಪ್ರಕರಣಗಳಲ್ಲಿ ಸುವರ್ಣಷ್ಠಿವಿಯ ಕಥೆಯೂ ಒಂದು ಪ್ರಬಲ ಪ್ರಮಾಣವಾಗಿ ನಿಲ್ಲುತ್ತದೆ.
</details>
