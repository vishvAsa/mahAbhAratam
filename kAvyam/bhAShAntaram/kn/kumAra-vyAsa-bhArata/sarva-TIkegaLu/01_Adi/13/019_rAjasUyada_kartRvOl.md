+++
title = "019 ರಾಜಸೂಯದ ಕರ್ತೃವೋಲ್"

+++

<details><summary>ಗದ್ಯ (ಕ.ಗ.ಪ) </summary>

ದ್ರೌಪದಿಯ ಮುಖವು ರಾಜಸೂಯಯಾಗಕ್ಕೆ ದೀಕ್ಷಿತನಾಗುವವನಂತೆ, ಸಮಸ್ತ ರಾಜರನ್ನು ಗೆಲ್ಲುವಂತಹುದಾಯ್ತು (ರಾಜ ಶಬ್ದಕ್ಕೆ 'ಚಂದ್ರ' ಎಂಬ ಅರ್ಥವೂ ಇರುವುದರಿಂದ, ಮುಖ ಸೌಂದರ್ಯವು ಚಂದ್ರಮಂಡಲದ ಸೊಬಗನ್ನೇ ಸೋಲಿಸಿತು ಎಂದೂ ಅರ್ಥವಾಗುತ್ತದೆ) ಅಲಕಾವತಿಯಿಂದ ಆವರಿಸಲ್ಪಟ್ಟುದರಿಂದ (ಸೊಂಪಾದ ಮುಂಗುರುಳು ಕವಿದಿದ್ದುದರಿಂದ) ಕುಬೇರನಂತೆ ಸೌಂದರ್ಯ ನಿಧಿಯಿಂದ ಕೂಡಿತ್ತು. ನಿರ್ಮಲವಾದ ನೀರಿನಿಂದ ತುಂಬಿರುವ ಸರೋವರದಂತಿದ್ದ ಮುಖ ಮಂಡಲವು, ಆ ಕುಬೇರನ ಕ್ರೀಡಾವನದ ಚೈತ್ರ ರಥದಂತೆ ಹೊಂಗೆ ಮರದ ಎಲೆಯ ಆಕೃತಿಯುಳ್ಳ ತಿಲಕದಿಂದ ಅಲಂಕರಿಸಲ್ಪಟ್ಟು ಶೋಭಿಸಿತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಜಿತ-ಗೆಲ್ಲಲ್ಪಟ್ಟುದು, ರಾಜ-ಚಂದ್ರ, ರಾಜರಾಜ-ಕುಬೇರ, ಅಲಕ-ಮುಂಗುರುಳು, ಆಸ್ಯ-ಮುಖ,   
ತಮಾಲಪತ್ರ-ಹೊಂಗೆಮರದ ಎಲೆ, ಹೊಂಗೆಮರದ ಎಲೆಯಂತಿರುವ ತಿಲಕ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಈ ಪದ್ಯದ ಆಶಯ : ರಾಜಸೂಯಯಾಗದ ಕರ್ತೃತ್ವದ ಅರ್ಹತೆ ಪಡೆಯಬೇಕಾದರೆ ಭೂಮಂಡಲದ ರಾಜರೆಲ್ಲರನ್ನೂ ಗೆಲ್ಲಬೇಕು ಹಾಗೂ ಅವರಿಂದ ಅಪಾರ ನಿಧಿಯನ್ನು ಶೇಖರಿಸಬೇಕು - ಕವಿಯು ಇಲ್ಲಿ 'ರಾಜ', 'ರಾಜಮಂಡಲ', 'ರಾಜರಾಜ' 'ಅಲಕಾವೇಷ್ಟಿ', ಇತ್ಯಾದಿ ಉಪಮಾನಗಳನ್ನು ಬಳಸಿರುವುದರಿಂದ, ಮುಖ ಮಂಡಲದ ಲಾವಣ್ಯ ನಿಧಿಯು ಚಂದ್ರನ ಪ್ರಕಾಶವನ್ನು ಸೋಲಿಸಿ, ಕುಬೇರನ ಐಶ್ವರ್ಯವನ್ನು ಮೀರಿಸುತ್ತ, ಸ್ವಯಂವರ ಮಂಟಪದಲ್ಲಿ ನೆರೆದಿದ್ದ ರಾಜರೆಲ್ಲರನ್ನೂ ಜಯಿಸಿ ಬಿಟ್ಟಿತು ಎಂದು ಚಮತ್ಕಾರಕವಾಗಿ ವರ್ಣಿಸಿದ್ದಾನೆ.   
ಇಲ್ಲಿ ವ್ಯಕ್ತವಾಗುವ ಮತ್ತೊಂದು ಸ್ವಾರಸ್ಯಾಂಶವು ಹೀಗಿದೆ : ಧರ್ಮರಾಜನು ದ್ರೌಪದಿಯ ವಿವಾಹದ ನಂತರ, ತನ್ನ ತಮ್ಮಂದಿರ ಸಹಾಯದಿಂದ ನಡೆಸಿದ ದಿಗ್ವಿಜಯ, ನಿಧಿಸಂಪಾದನೆ, ರಾಜಸೂಯ ಇತ್ಯಾದಿ ಮಹತ್ಕಾರ್ಯಗಳನ್ನು ದ್ರೌಪದಿಯ ಸ್ವಯಂವರ ಮಂಟಪ ಪ್ರವೇಶದಲ್ಲಿಯೇ ತನ್ನ ಸೌಂದರ್ಯ ಪ್ರಭಾವದಿಂದ ಸಾಧಿಸಿಬಿಟ್ಟಳೆಂಬ ಇಂಗಿತವನ್ನು ಕವಿಯು ಚಮತ್ಕಾರಿಕವಾಗಿ ಸ್ರಚಿಸಿದ್ದಾನೆಂದು ಸಕಾರಣವಾಗಿ ಊಹಿಸುವುದು ಅಸಾಧುವೆನಿಸಲಾರದು.
</details>
