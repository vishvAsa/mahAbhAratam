+++
title = "008 ರಸದ ಹೊರಲೇಪದಲಿ"

+++

<details><summary>ಗದ್ಯ (ಕ.ಗ.ಪ) </summary>

8. ಹೊರಗಿನ ಪಾದರಸದ ಲೇಪನದ ಒಳಗೆ ಸೇರಿಕೊಂಡಿರುವ ಬಂಗಾರದಂತೆಯೂ, ಜೀವಭಾವವು ಹರಡಿ ವ್ಯಾಪಿಸಿರುವಾಗ ಅದರೊಳಗೆ ಅದನ್ನವಲಂಬಿಸಿ ನೆಲೆಸಿರುವ ಪರಮಾತ್ಮನಂತೆಯೂ, ಶೋಭಿಸುವ ಬ್ರಾಹ್ಮಣ ವೇಷದಲ್ಲಿ ಪ್ರಕಾಶಿಸುವ ಧರ್ಮರಾಜನು ಆ ಸಭೆಯ ಸದ್ವಿಜರ ಮಧ್ಯದೊಳಿದ್ದು ಈ ಮಹಾಧ್ವನಿಯನ್ನು ಕೇಳಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ರಸ-ಪಾದರಸ, ಮಿಸುನಿ-ಬಂಗಾರ, ಪ್ರಸರ-ವ್ಯಾಪಿಸು, ಎಸೆ-ಶೋಭಿಸು, ರಂಜಿಸು-ಪ್ರಕಾಶಿಸು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ರಸದ ಹೊರಲೇಪದಲಿ ಹುದುಗಿದ ಮಿಸುನಿ  
ಇಬ್ಬರು ಇದಕ್ಕೆ ಟಿಪ್ಪಣಿಗಳನ್ನು ಒದಗಿಸಿದ್ದಾರೆ.   
1.  ಬೇರೆ ಸಂಯುಕ್ತಗಳ ಜೊತೆಗಿರುವ ಚಿನ್ನವನ್ನು ಶುಭ್ರರೂಪದಲ್ಲಿ ಪಡೆಯಲು ಆ ಸಂಯುಕ್ತವನ್ನು ಪಾದರಸದೊಂದಿಗೆ ಬೆರೆಸಿದರೆ ಪಾದರಸವು ಮಿಕ್ಕೆಲ್ಲ ಕಶ್ಮಲಗಳನ್ನು ನಿರ್ಮೂಲ ಮಾಡಿ ಚಿನ್ನದ ಮೇಲೆ ಸುತ್ತಿಕೊಂಡು ಗೋಳಾಕಾರದ ಮಣಿ ಅಥವಾ ಉಂಡೆಯ ರೂಪು ತಳೆಯುತ್ತದೆ. ನಂತರ ಅದನ್ನು ಬೆಂಕಿಯ ಮೂಲಕ ಕಾಯಿಸಿದರೆ ಪಾದರಸವು ಆವಿಯಾಗಿ ಕೇವಲ ಚಿನ್ನ ಉಳಿದುಕೊಳ್ಳುತ್ತದೆ.    
                                                    - ಹೆಚ್ ಆರ್ ಮಂಜುನಾಥ್   
2. ಈ ಉಪಮೆಯಲ್ಲಿ ರಸ ಎನ್ನುವುದು ಪಾದರಸ ಕುರಿತದ್ದು, ಮಿಸುನಿ ಎಂದರೆ ಬಂಗಾರ. ರಸದ ಹೊರಲೇಪದಲಿ ಹುದುಗಿದ ಎಂದರೆ ಪಾದರಸಕ್ಕೆ ಅಂಟಿಕೊಂಡಿರುವುದು. ಈ ಸಂದರ್ಭ ವಾಸ್ತವವಾಗಿ ಮೆಕ್ಕಲು ಚಿನ್ನವನ್ನು ಅಂದರೆ ನದಿ, ಹೊಳೆಗಳು ಸಾಗಿಸಿದ ಶೇಷದೊಡನೆ ಬೆರತಿರುವ ಚಿನ್ನಕ್ಕೆ ಅನ್ವಯಿಸುತ್ತದೆ. ಇದು ಚಿನ್ನವನ್ನು ಜಾಲಿಸಿ ತೆಗೆಯುವ ಜಲಗಾರರು (ಜಾಲಗಾರರು) ಬಳಸುವ ತಂತ್ರ. ಮೂಲ ಚಿನ್ನ ಇತರ ಖನಿಜಗಳೊಡನೆ ಜನಿಸುವ ಹಂತದಲ್ಲೇ ಬೆರೆತ್ತಿರುತ್ತವೆ. ಅದು ಸಹಜನಿತ ಚಿನ್ನ. ನದಿಯಲ್ಲಿ ಕೊಚ್ಚಿ ತಂದ ಚಿನ್ನ ದ್ವಿತೀಯಕ ಹುಟ್ಟಿನದು. ಅಂದರೆ ಅದು ಮೆಕ್ಕಲು ಚಿನ್ನ.  
ಚಿನ್ನದ ರೇಕುಗಳು ಅತಿ ಸೂಕ್ಷ್ಮವಾದ್ದರಿಂದ ಶೇಷವನ್ನು ಜಾಲಾಡಿ ಅಂತಿಮದಲ್ಲಿ ಉಳಿಯುವ ಗಸಿಗೆ ಪಾದರಸ ಹಾಕಿದರೆ ಚಿನ್ನ ಅದಕ್ಕೆ ಅಂಟಿಕೊಳ್ಳುತ್ತದೆ. ಅನಂತರ ಪಾದರಸವನ್ನು ಬಾಷ್ಪೀಕರಿಸಿದಾಗ ಚಿನ್ನ ಉಳಿಯುತ್ತದೆ. ಈಗಲೂ ಕರ್ನಾಟಕದ ಅನೇಕ ಭಾಗಗಳಲ್ಲಿ ವಿಶೇಷವಾಗಿ ಗದುಗಿನ ಸುತ್ತಮುತ್ತ ಸ್ವರ್ಣಭರಿತ ಶಿಲೆಗಳ ಮೇಲೆ ಹರಿಯುವ ನದಿ, ಹಳ್ಳಗಳಲ್ಲಿ ಈ ತಂತ್ರ ಅನುಸರಿಸಿ ಚಿನ್ನ ತೆಗೆಯುವುದುಂಟು.   
ಗದುಗು ಬಹು ಹಿಂದಿನಿಂದ ಮೆಕ್ಕಲು ಚಿನ್ನಕ್ಕೆ ಹೆಸರುವಾಸಿ. ಈ ಪ್ರಾಂತ್ಯದಲ್ಲಿ 12ನೇ ಶತಮಾನದಲ್ಲಿ ಜಾಲಗಾರರು ಚಿನ್ನ ಸೋಸುತ್ತಿದ್ದ ಉದ್ಯಮವನ್ನು ತಿಳಿಸುವ ಶಾಸನವೊಂದು ದೊರೆತಿದೆ. ಆ ಕಾಲಘಟ್ಟದಲ್ಲಿ ಜರಗಿನ ತೆರೆ ಎಂಬ ಕರವನ್ನು ಚಿನ್ನ ಸೋಸುವ ಉದ್ಯಮಕ್ಕೆ ಹಾಕಲಾಗುತ್ತಿತ್ತು. ಅದರ ಮೇಲ್ಚಿಚಾರಕ ಜರಗಿನ ತೆರೆಯ ಅಧಿಕಾರಿ. ಗದುಗು ತಾಲ್ಲೂಕಿನ ಕುರ್ತಕೋಟಿಯ ವಿರೂಪಾಕ್ಷ ದೇವಾಲಯದ ಕಂಬದಲ್ಲಿ ದೇವರ ಸೇವೆಗೆಂದು ಜರಗಿನ ತೆರೆಯಲ್ಲಿ ಒಂದು ದೋಣಿಯ ತೆರೆಯನ್ನು ಬಿಡಲಾಗಿದೆ ಎಂದು ನಮೂದಿಸಿರುವ ಶಾಸನವಿದೆ. (ಬೊಂಬಾಯಿ ಕರ್ನಾಟಕ ಶಾಸನ-200, ಕ್ರಿ.ಶ. 1926),  
ಗದುಗಿನ ಕಪ್ಪತ್ತಗುಡ್ಡದ ಪ್ರದೇಶ ಚಿನ್ನಭರಿತವಾದ್ದು. ಶಿರಹಟ್ಟಿ ತಾಲ್ಲೂಕನ್ನೊಳಗೊಂಡು ದಕ್ಷಿಣದಲ್ಲಿ ತುಂಗಭದ್ರಾ ನದಿಯವರೆಗೂ ಸುಮಾರು 60 ಕಿ.ಮೀ. ದೂರ ಹಾಯುವ ಬೆಟ್ಟದಸಾಲು ಸ್ವರ್ಣಭರಿತ ಶಿಲೆಯಿಂದ ಕೂಡಿದೆ. ಕ್ರಿ.ಶ. 1840ರಲ್ಲಿ ದೋಣಿ ಮತ್ತು ಸುರಟೂರಿನ ತೊರೆಗಳಿಂದ ವರ್ಷಕ್ಕೆ ಸುಮಾರು ಆರು ಕಿಲೋ ಗ್ರಾಂ ಚಿನ್ನವನ್ನು ಸೋಸಿ ತೆಗೆಯುತ್ತಿದ್ದ ವರದಿ ಇದೆ. ಕಪ್ಪತ್ತಗುಡ್ಡದ ಪಶ್ಚಿಮಕ್ಕೆ ಮಾಲಿಂಗಪುರ, ಹೊಸೂರು, ಶಿರೂರು, ಎಲೆಶಿರೂರು ಇಲ್ಲಿ ವ್ಯಾಪಕವಾದ ಗಣಿ ಕಾರ್ಯಾಚರಣೆಯನ್ನು ಮಾಡಿ ಸುಮಾರು 527 ಕಿ.ಗ್ರಾಂ. ಚಿನ್ನವನ್ನು ಪಡೆಯಲಾಗಿದೆ. 1874ರಲ್ಲೂ ಕಪ್ಪತ್ತಮಲ್ಲಯ್ಯನ ವiಠವಿರುವ ಬಳಿ ಹರಿಯುವ ಹಳ್ಳದಲ್ಲಿ ಜಾಲಗಾರರ ತಂಡಗಳು ಚಿನ್ನವನ್ನು ಸೋಸುತ್ತಿದ್ದವು. ಮರದ ಹಲಗೆಗಳನ್ನು ತಟ್ಟೆಗಳನ್ನಾಗಿ ಬಳಸಿ ಮಳೆ ನಿಂತ ನಂತರ ಚಿನ್ನವನ್ನು ಸೋಸಲು ಸುತ್ತಮುತ್ತಲಿನ ಜನ ಬರುತ್ತಿದ್ದುದನ್ನು ಬ್ರೂಸ್‍ಫೂಟ್ ಎಂಬ ವಿಜ್ಞಾನಿ 1882ರಲ್ಲಿ ವರದಿಮಾಡಿದ್ದಾನೆ. ಚಿನ್ನ ಸೋಸುವ ಇಲ್ಲಿನ ಜನರ ಕಲೆಗಾರಿಕೆಯನ್ನು ಬ್ರಿಟನ್ನಿನ ಗಣಿತಜ್ಞ ಸ್ಕೋಲ್ಟ್ ಎಂಬಾತ ಮೆಚ್ಚಿ ಕಪ್ಪತ್ತಗುಡ್ಡದ ಜಾಲಗಾರರ ನೈಪುಣ್ಯವನ್ನು ಆಸ್ಟ್ರೇಲಿಯದಲ್ಲಿ ಚಿನ್ನದ ನೂಕುನುಗ್ಗಲಾದಾಗ ಅಲ್ಲಿಗೆ ಬಂದಿದ್ದ ಚೀನದ ಜಾಲಗಾರರ ನೈಪುಣ್ಯಕ್ಕಿಂತ ಅತಿ ಹೆಚ್ಚಿನದೆಂದು ಹೊಗಳಿದ್ದಾನೆ.  
                                                       - ಟಿ.ಆರ್. ಅನಂತರಾಮು
</details>
