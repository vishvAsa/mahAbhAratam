+++
title = "000 ಸೂ ವಿಕಟ"

+++

<details><summary>ಗದ್ಯ (ಕ.ಗ.ಪ) </summary>

ಸೂಚನೆ : ಉತ್ತಮರೂ ಶಕ್ತಿಯುತರೂ ಪ್ರಾಮಾಣಿಕರೂ ಆದ ಪಾಂಡವರು ಏಕಚಕ್ರ ನಗರದಲ್ಲಿ ಬ್ರಾಹ್ಮಣರನ್ನು ಕಾಪಾಡಿ ಬಕಾಸುರನನ್ನು ಕೊಂದರು. ನಿರ್ಮಲ ಗುಣಗಳ ಬ್ರಾಹ್ಮಣರ ಕೇರಿಯಲ್ಲಿ ಶೋಭಿಸಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ವಿಕಟ-ಉತ್ತಮ, ಭುಜಬಲ-ಶಕ್ತಿ, ಅಕುಟಿಲ-ಪ್ರಾಮಾಣಿಕ, ಅಮಲ-ನಿರ್ಮಲ, ಅಗ್ರಹಾರ-ಬ್ರಾಹ್ಮಣರ ಕೇರಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಬಕಾಸುರ - ನೆಮ್ಮದಿಯಿಂದ ಬಾಳಲು ಬಯಸುವ ನಾಗರಿಕರನ್ನು ತಮ್ಮ ದುಷ್ಟ ಮುಷ್ಟಿಯಲ್ಲಿ ಇರಿಸಿಕೊಂಡು ಬಾಳು ಘೋರವೆನಿಸುವಂತೆ ಮಾಡುವ ಭಯೋತ್ಪಾದಕರು ಎಲ್ಲ ಕಾಲಗಳಲ್ಲೂ ವಿಜೃಂಭಿಸುತ್ತಾರೆ ಎಂಬುದಕ್ಕೆ ಮಹಾಭಾರತದಲ್ಲಿ ಬರುವ ಬಕಾಸುರನೇ ಸಾಕ್ಷಿ. ಇವನು ಏಕಚಕ್ರನಗರದ ಹೊರವಲಯದ ಪರ್ವತ ಸೀಮೆಯಲ್ಲಿ ವಾಸಮಾಡುತ್ತಿದ್ದ. ಅರಗಿನ ಮನೆಯಿಂದ ತಪ್ಪಿಸಿಕೊಂಡು ಪಾಂಡವರು ಏಕಚಕ್ರನಗರಕ್ಕೆ ಬಂದು ಒಬ್ಬ ಬ್ರಾಹ್ಮಣನ ಮನೆಯಲ್ಲಿದ್ದರಷ್ಟೆ. ಒಂದು ದಿನ ಅವಳಿಗೆ ಪಕ್ಕದ ಮನೆಯ ಯಜಮಾನನ ಆರ್ತರವ ಕೇಳಿಸಿತು. ಎಷ್ಟೆಂದರೂ ಅವಳು ಕ್ಷತ್ರಿಯ ಕನ್ಯೆಯಲ್ಲವೆ? ಬ್ರಾಹ್ಮಣನ ಬಳಿಗೆ ಹೋಗಿ  
''ಕುತೊ ಮೂಲಮಿದಂ ದುಃಖಂ ಜ್ಞಾತುಮಿಚ್ಛಾಮಿ ತತ್ವತಹ'' ಎಂದು ಸಂಕಟದ ಮೂಲವನ್ನು ಕೆದಕಿದಳು. ಆಗ ಅವಳಿಗೆ ಬಕರಾಕ್ಷಸನ ಕ್ರೌರ್ಯದ ವಿವರಗಳು ದೊರೆತವು. ಊರಿನವರೆಲ್ಲ ಬಕಾಸುರನೊಂದಿಗೆ ಸಂಧಾನ ಮಾಡಿಕೊಂಡು ಪ್ರತಿನಿತ್ಯವೂ ಒಂದೊಂದು ಮನೆಯಿಂದ ಸರದಿಯ ಪ್ರಕರ ಅಪಾರ ಪ್ರಮಾಣದ ಅಡಿಗೆಯನ್ನು ಬಂಡಿಯಲ್ಲಿ ತುಂಬಿ ಆಹಾರದ ಜೊತೆಗೆ ಎತ್ತುಗಳನ್ನೂ, ಬಕನು ಮನುಷ್ಯ ಮಾಂಸಾಪೇಕ್ಷಿಯಾಗಿದ್ದುದರಿಂದ ಒಬ್ಬ ವ್ಯಕ್ತಿಯನ್ನೂ ಕಳಿಸುತ್ತಿದ್ದರಂತೆ. ಈಗಿನ ಸರದಿ ಈ ಬ್ರಾಹ್ಮಣನ ಮನೆಯದು, ಬಾಲಕನನ್ನು ಬಲಿಕೊಡಲು ಇಷ್ಟವಿಲ್ಲದೆ ಆ ಬ್ರಾಹ್ಮಣ ತಾನೇ ಬಲಿಯಾಗಲು ಹೋಗುವುದಾಗಿ ಹೇಳಿದ. ಕುಂತಿಗೆ ಈ ಮಾತು ಕೇಳಿ ಸ್ವಲ್ಪ ಸಂತೋಷವೇ ಆಗಿರಬೇಕು. ದಿನವೂ ಭಿಕ್ಷಾನ್ನದಿಂದ ಬೇಸತ್ತಿರುವ ಭೀಮನಿಗೆ ನಾಳೆಯಾದರೂ ಒಳ್ಳೆಯ ಆಹಾರ ದೊರೆಯುವುದೆಂದು ತಿಳಿದ ಆದ ಸಂತೋಷ ಇದು.  
ಅಲ್ಲದೆ ಬಲಶಾಲಿಯಾದ ಭೀಮನು ಆ ರಾಕ್ಷಸನನ್ನು ಕೊಲ್ಲುವ ವಿಷಯದಲ್ಲಿ ಅವಳಿಗೆ ಅನುಮಾನವೇ ಇರಲಿಲ್ಲ. ಈ ಪುಣ್ಯಕಾರ್ಯದಿಂದ ಸೂರಿನ ಜನಗಳಿಗೂ ನೆಮ್ಮದಿಯಾಗುತ್ತದೆಂಬ ಭಾವನೆಯೂ ಅವಳಲ್ಲಿ ಸುಳಿಯಿತು. ತನ್ನ ಐವರು ಮಕ್ಕಳಲ್ಲಿ ಒಬ್ಬನನ್ನು ಬಕನ ಬಳಿಗೆ ಕಳಿಸುವುದಾಗಿ ಕುಂತಿ ಹೇಳಿದಾಗ ಆ ಬ್ರಾಹ್ಮಣನ ಮನೆಯವರೆಲ್ಲ ಬೆರಗಾದರು. ಕೊನೆಗೆ ಕುಂತಿ ಅವರನ್ನೆಲ್ಲ ಒಪ್ಪಿಸಿದಳು. ಬಕಾಸುರವಧಾ ಪ್ರಕರಣವನ್ನು ವ್ಯಾಸ, ಕುಮಾರವ್ಯಾಸ ಇಬ್ಬರೂ ತುಂಬ ದೀರ್ಘವಾದ ಕಥನದ ಮೂಲಕ ವರ್ಣಿಸಿದ್ದಾರೆ. ಈಗಾಗಲೇ ಹಿಡಿಂಬನನ್ನು ಕೊಂದಿದ್ದ ಭೀಮನಿಗೆ ಇದು ಎರಡನೆಯ ಸಂಘರ್ಷ. ಮಾಡಿಟ್ಟಿದ್ದ ಆಹಾರವನ್ನೆಲ್ಲಾ ತಾನೇ ಉಂಟು ಮುಗಿಸಿ ಬಳಿಕ ಬಕಾಸುರನನ್ನು ಭೀಮನು ಕೊಂದು ಹಾಕಿದ ಘಟನೆಯನ್ನು ವ್ಯಾಸ-ಕುಮಾರವ್ಯಾಸರು ರೋಚಕವಾಗಿ ವಿವರಿಸಿದ್ದಾರೆ. ಮರದ ಕೊಂಬೆಗಳಿಂದ ಬಡಿದ ಭೀಮನ ಹೊಡೆತಕ್ಕೆ ಸಿಕ್ಕಿ ಸಾಯುವ ಮುನ್ನ ಬಕಾಸುರನು ಜೋರಾಗಿ ಕಿರುಚಿಕೊಂಡನಷ್ಟೆ. ಈಗ ಅಲ್ಲಿಗೆ ಬಂದ ರಾಕ್ಷಸರನ್ನೆಲ್ಲ ಭೀಮನು 'ಆ ಊರಿನವರ ತಂಟೆಗೆ ಬಂದರೆ ನಿಮಗೂ ಬಕಾಸುರನಿಗಾದ U್ಪತಿ ಕಾದಿದೆ' ಎಂದು ಹೆದರಿಸಿ ಓಡಿಸಿದ್ದು ಇನ್ನೊಂದು ವಿಶೇಷ. ಭೀಮನು ಬಕಾಸುರನ ಹೆಣವನ್ನು ಊರ ಮಧ್ಯದಲ್ಲಿ ನೇತು ಹಾಕಿ ಸಾರ್ವಜನಿಕರಿಗೆ ಅಭಯವನ್ನು ಕೊಟ್ಟ.  
ಮುಂದಿನ ಅಜ್ಞಾತವಾಸಕ್ಕೆ ತರಬೇತಿ ಪಡೆಯುವವರ ಹಾಗೆ ಏಕಚಕ್ರನಗರದಲ್ಲಿ ಕೌರವ ಭಯದಿಂದ ಒಂದು ಬಗೆಯಲ್ಲಿ ಅಜ್ಞಾತರಾಗಿಯೇ ಉಳಿದಿದ್ದ ಪಾಂಡವರು ತಮಗೆ ಭಿಕ್ಷೆಯಿತ್ತು. ಕಾಪಾಡಿದ ಊರೊಟ್ಟಿನವರ ಅನ್ನದ I್ಮಣವನ್ನು ತೀರಿಸಿದ ಬಗೆ ಅನುಕರಣ ಯೋಗ್ಯವಾದದ್ದಲ್ಲವೇ?  
ಬಕಾಸುರ : ಏಕಚಕ್ರ ನಗರದ ಸಮೀಪದಲ್ಲಿ ವಾಸವಾಗಿದ್ದ ರಾಕ್ಷಸ. ಇವನ ತಮ್ಮ ಕಿಮ್ಮೀರ. ಪಾಂಡವರು ಏಕ ಚಕ್ರನಗರದಲ್ಲಿ ವೇಷ ಮರೆಸಿ ವಿಪ್ರರಾಗಿದ್ದಾಗ ಬಕಾಸುರನನ್ನು ಭೀಮನು ಕೊಂದನು.
</details>
