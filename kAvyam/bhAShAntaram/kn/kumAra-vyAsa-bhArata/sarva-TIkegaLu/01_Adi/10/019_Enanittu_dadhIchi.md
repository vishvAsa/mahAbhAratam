+++
title = "019 ಏನನಿತ್ತು ದಧೀಚಿ"

+++

<details><summary>ಗದ್ಯ (ಕ.ಗ.ಪ) </summary>

19. ಏನನ್ನು ಕೊಟ್ಟು ದಧೀಚಿಯು ಲೋಕದ ಜನರ ತೊಂದರೆಯನ್ನು ಕಾಪಾಡಿದನು ? ಶಿಬಿ ಚಕ್ರವರ್ತಿಯು ತಾನೇನು ಕೊಟ್ಟನು ? ಜೀಮೂತವಾಹನನು ಏನು ಮಾಡಿದನೆಂದು ಕೇಳಿ ಬಲ್ಲೆಯಾ ? ನೀನು ಇದು ಯಾವುದನ್ನೂ ಕೇಳಿ ತಿಳಿದಿಲ್ಲವೆಂದು ಕಾಣುತ್ತದೆ. ನನ್ನ ಮಗನನ್ನು ನಿನ್ನ ಸಂದರ್ಭಕ್ಕೆ ತೆಗೆದುಕೊ ಎಂದು ಕುಂತಿ ಹೇಳಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಲೋಗರು-ಲೋಕದ ಜನರು, ಮತ್-ನನ್ನ, ಸೂನು-ಮಗ, ಅವಸರ-ಸಂದರ್ಭ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ದಧೀಚಿ-ಸ್ವಾಯಂಭುವ ಮನ್ವಂತರದಲ್ಲಿ, ಬ್ರಹ್ಮಮಾನಸ ಪುತ್ರ ಅಥರ್ವಣ ಮಹರ್ಷಿಯಿಂದ ಕರ್ದಮ ಪುತ್ರಿಯಾದ ಶಾಂತಿಯೆಂಬುವಳಲ್ಲಿ ಜನಿಸಿದ ಮೂವರು ಪುತ್ರರಲ್ಲಿ ಒಬ್ಬನು. ಧೃತವ್ರತ, ಅಥರ್ವಶಿರರೆಂಬುವರು ಈತನ ಅಣ್ಣ ತಮ್ಮಂದಿರು. ದೇವತೆಗಳು ಒಮ್ಮೆ ಈತನಲ್ಲಿಗೆ ಬಂದು ತಮ್ಮ ಅಸ್ತ್ರಗಳನ್ನು ನ್ಯಾಸವಾಗಿಟ್ಟು ಹೋದರು. ಕಾಲಕ್ರಮದಲ್ಲಿ ಅವು ತುಕ್ಕು ಹಿಡಿಯ ಬಂದವು. ಎಷ್ಟು ಕಾಲವಾದರೂ ದೇವತೆಗಳು ಅವುಗಳನ್ನು ಕೊಂಡು ಹೋಗಲಿಲ್ಲ. ಈ ಕಾರಣದಿಂದ ದಧೀಚಿ ಆ ಅಸ್ತ್ರಗಳನ್ನೆಲ್ಲಾ ಜಲದಲ್ಲಿ ಅಭಿಮಂತ್ರಿಸಿ ಪಾನಮಾಡಿಬಿಟ್ಟನು. ಕೆಲಕಾಲದ ಮೇಲೆ ದೇವತೆಗಳು ಬಂದು ಅಸ್ತ್ರಗಳನ್ನು ಕೇಳಿದರು. ದಧೀಚಿ ನಡೆದ ಸಮಾಚಾರವನ್ನು ಹೇಳಿದ. ದೇವತೆಗಳು ನಿರ್ಬಂಧಪಡಿಸ ತೊಡಗಿದರು. ಆಗ ದಧೀಚಿ "ನಿಮ್ಮ ಅಸ್ತ್ರಗಳೆಲ್ಲವೂ ನನ್ನ ಬೆನ್ನ ಮೂಳೆಯಲ್ಲಿ ಬೆರೆತಿವೆ. ನಾನು ಯೋಗ ಬಲದಿಂದ ದೇಹತ್ಯಾಗ ಮಾಡುತ್ತೇನೆ. ನೀವು ನನ್ನ ಬೆನ್ನು ಮೂಳೆಗಳನ್ನು ತೆಗೆದುಕೊಂಡು ನಿಮಗೆ ಬೇಕಾದ ಅಸ್ತ್ರಗಳನ್ನು ಮಾಡಿಸಿಕೊಳ್ಳಿರಿ" ಎಂದು ಹೇಳಿ ದೇಹ ತ್ಯಾಗ ಮಾಡಿದನು. ದೇವತೆಗಳು ದಧೀಚಿಯ ಮೂಳೆಗಳನ್ನು ಸಂಗ್ರಹಿಸಿ, ವಿಶ್ವಕರ್ಮನ ಮೂಲಕ ತಮತಮಗೆ ಬೇಕಾದ ಆಯುಧಗಳನ್ನು ಮಾಡಿಸಿಕೊಂಡರು.   
ಶಿಬಿ : ಕಾಶೀ ದೇಶದ ಅರಸನಾದ ವೃಷದರ್ಭರಾಜನ ಮಗ. ಆದ್ದರಿಂದ ವೃಷಾದರ್ಭಿ ಎಂಬುದೂ ಈತನ ಹೆಸರು. ಮರೆ ಹೊಕ್ಕವರನ್ನು ಕಾಪಾಡುವುದು ಈತನ ಮುಖ್ಯ ವ್ರತ. ಒಮ್ಮೆ ಇಂದ್ರನೂ, ಅಗ್ನಿಯೂ ಗಿಡಗ, ಪಾರಿವಾಳಗಳ ರೂಪವನ್ನು ತಳೆದು ಈತನನ್ನು ಪರೀಕ್ಷಿಸುವ ಸಲುವಾಗಿ ಬಂದರು. ಪಾರಿವಾಳ ಮೊದಲು ರಾಜನನ್ನು ಮರೆ ಹೊಕ್ಕಿತು. ಗಿಡಗ ತನ್ನ ಆಹಾರವನ್ನು ತನಗೆ ಒಪ್ಪಿಸಬೇಕೆಂದು ಕೇಳಿತು. ರಾಜ ಪಾರಿವಾಳದ ತೂಕ ತನ್ನ ಶರೀರದ ಮಾಂಸವನ್ನು ಕಡಿದು ತಕ್ಕಡಿಯಲ್ಲಿಟ್ಟ ಆಗ ಇವನ ಶರಣಾಗತ ವ್ರತಕ್ಕೆ ಮೆಚ್ಚಿದ ಇಂದ್ರಾಗ್ನಿಗಳು ಇವನಿಗೆ ಮೈದೋರಿ ಅನೇಕ ವರಗಳನ್ನು ಕೊಟ್ಟರು.   
ಜೀಮೂತವಾಹನ - ಒಬ್ಬ ವಿದ್ಯಾಧರ. ಜೀಮೂತ ಕೇತುವಿನ ಮಗ. ವಾಸುಕಿ (ಸರ್ಪರಾಜ) ಹಾಗೂ ಗರುಡನಿಗೂ ಆದ ಒಪ್ಪಂದದಂತೆ ಪ್ರತಿದಿನವೂ ಒಬ್ಬೊಬ್ಬನಾಗನನ್ನು ಗರುಡನಿಗೆ ಆಹಾರವಾಗಿ ಒಪ್ಪಿಸಬೇಕಾಗಿತ್ತು. ಆ ಪ್ರಕಾರ ಶಂಖಚೂಡ ಎಂಬ ನಾಗನ ಸರದಿ ಬಂತು. ಶಂಖಚೂಡನ ತಾಯಿ ಮುದುಕಿಯ ದುಃಖ ನೋಡಲಾರದೆ, ಶಂಖಚೂಡನನ್ನು ಉಳಿಸುವ ಸಲುವಾಗಿ ಅವನಿಗೆ ಪ್ರತಿಯಾಗಿ ಜೀಮೂತವಾಹನ ಗರುಡನಿಗೆ ಗ್ರಾಸವಾಗಿ ಸಮರ್ಪಿಸಿಕೊಂಡು ತ್ಯಾಗ ಮಾಡಿದನು.
</details>
