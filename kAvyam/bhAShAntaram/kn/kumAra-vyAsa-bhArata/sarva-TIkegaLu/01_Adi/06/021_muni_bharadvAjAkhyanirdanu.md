+++
title = "021 ಮುನಿ ಭರದ್ವಾಜಾಖ್ಯನಿರ್ದನು"

+++

<details><summary>ಗದ್ಯ (ಕ.ಗ.ಪ) </summary>

21. ಭರದ್ವಾಜನೆಂಬ ಹೆಸರಿನ ಮುನಿಯು ನಿಷ್ಠೆಯಿಂದ ತೀವ್ರವಾದ  ತಪಸ್ಸಿನಲ್ಲಿದ್ದನು. ಆಗ ದೇವತಾಸ್ತ್ರಿಯನ್ನು ಕಂಡು ಮನ್ಮಥನ ಬಾಣಪ್ರಯೋಗದಿಂದ ಗಾಯಗೊಂಡನು. ಶರೀರದಿಂದ ಕೆಳಕ್ಕೆ ಬಿದ್ದ ವೀರ್ಯವನ್ನು ಶ್ರೇಷ್ಠವಾದ ಚಿನ್ನದ ಕಲಶದಲ್ಲಿ ಇರಿಸಲು, ಅದರಲ್ಲಿಯೇ ದ್ರೋಣ ಎಂಬ ಹೆಸರಿನವನು ಭರದ್ವಾಜ ಮುನಿಯ ಕಾರಣದಿಂದ ಜನಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಆಖ್ಯೆ-ಹೆಸರು,   
ಮದನ-ಮನ್ಮಥ,   
ಎಸುಗೆ-ಬಾಣಪ್ರಯೋಗ,   
ಪರಿಚ್ಯುತ-ಕೆಳಕ್ಕೆ ಬಿದ್ದ,   
ಕನಕ-ಚಿನ್ನ,   
ಅಭಿದಾನ-ಹೆಸರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭರದ್ವಾಜ - ಉಚಥ್ರ್ಯ ಮುನಿ ಪತ್ನಿಯಾದ ಮಮತೆಯೆಂಬುವಳಲ್ಲಿ ಬೃಹಸ್ಪತ್ಯಾಚಾರ್ಯರಿಂದ ಜನಿಸಿದವನು.   
(ಭರದ್ವಾಜ ಶಬ್ದ ನಿರ್ವಚನ ; ದ್ವಿಜ- ಇಬ್ಬರಿಂದ ಹುಟ್ಟಿದವ, ಭರ ; ಪೋಷಿಸಲ್ಪಟ್ಟವ  = ಭಾರದ್ವಾಜ )  
ಉಚಥ್ಯನ ಪತ್ನಿ ಮಮತೆ ಬೃಹಸ್ಪತಿಯಿಂದ ಗರ್ಭಧಾರಣೆ ಮಾಡಿ ಆ ತರುವಾಯ ತನ್ನ ಪತಿ ತನ್ನನ್ನು ತ್ಯಾಗ ಮಾಡಬಹುದೆಂಬ ಭಯದಿಂದ ಶಿಶುವನ್ನು ತ್ಯಾಗ ಮಾಡಿದಳು. ಬೃಹಸ್ಪತಿಯೂ ಶಿಶುವನ್ನು ಬಿಟ್ಟು ಹೋದ. ಆಗ ಮರುತ್ತರೆಂಬ ದೇವತೆಗಳು ಈ ಶಿಶುವನ್ನು ಪೋಷಿಸಲಾಗಿ ಭರದ್ವಾಜನೆಂಬ ಹೆಸರು ಬಂತು.  
ದ್ರೋಣ-ಗಂಗಾ ತೀರದಲ್ಲಿ ತಪಸ್ಸು ಮಾಡುತ್ತಿದ್ದ ಭರದ್ವಾಜನ ನಿಯಮವನ್ನು ಕೆಡಿಸಲು ಬಂದ ಘೃತಾಚಿಯೆಂಬ ಅಪ್ಸರಸಿಯನ್ನು ಕಂಡು ಪರಿಚ್ಯುತವಾದ ಮುನಿಯ ವೀರ್ಯವನ್ನು ದ್ರೋಣ (ದೊನ್ನೆ) ದಲ್ಲಿರಿಸಲಾಗಿ ದ್ರೋಣಾಚಾರ್ಯ ಜನಿಸಿದ. ಈತ ತನ್ನ ಚಿಕ್ಕಪ್ಪ ಅಗ್ನಿವೇಷ ಮಹರ್ಷಿಯಲ್ಲಿಯೇ ಧನುರ್ವಿದ್ಯೆಯನ್ನು ಕಲಿತ. ದ್ರುಪದ ಈತನ ಸಹಪಾಠಿ. ಶರದ್ವಂತನ ಮಗಳಾದ ಕೃಪಿಯೆಂಬಾಕೆಯನ್ನು ಮದುವೆಯಾಗಿ ಅಶ್ವತ್ಥಾಮನೆಂಬ ಪುತ್ರನನ್ನು ಪಡೆದನು.
</details>
