+++
title = "069 ಅರಗಿನಲಿ ಭಿತ್ತಿಗಳ"

+++

<details><summary>ಗದ್ಯ (ಕ.ಗ.ಪ) </summary>

69. ಗೋಡೆಗಳನ್ನು ಅರಗಿನಲ್ಲಿ, ಹೊಸದಾದ ರಾಳ ಮತ್ತು ಬೆಲ್ಲದ ಮಿಶ್ರಣದಲ್ಲಿ ಮೇಲುಮಾಳಿಗೆಯ ಮನೆಯನ್ನು, ಆ ವಸ್ತುಗಳಿಂದಲೇ ಬಾಗಿಲು, ಕಂಬ, ಕಟ್ಟೆಗಳನ್ನು ನಿರ್ಮಿಸಿದನು. ಹೊಸ ಅರಮನೆಯ ಮಂಗಳಕರವಾದ ಪೀಠವನ್ನು, ವರ್ತುಲಾಕಾರದ ವಿಶಿಷ್ಟಾಕೃತಿಯ ಕಟ್ಟಡದಲ್ಲಿ ಬಗೆ ಬಗೆಯ ಚಮತ್ಕೃತಿಯಿಂದ ಅರಗಿನ ಮನೆಯನ್ನು ಮಾಡಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಭಿತ್ತಿ-ಗೋಡೆ, ಸಜ್ಜರಸ-ರಾಳ, ಗುಡ-ಬೆಲ್ಲ, ನೆಲೆಯುಪ್ಪರಿಗೆ-ಮೇಲು ಮಾಳಿಗೆಯ ಮನೆ, ಕವಾಟ-ಬಾಗಿಲು, ಸ್ತಂಭ-ಕಂಬ, ವೇದಿ-ಕಟ್ಟೆ, ವಿರಚಿಸು-ನಿರ್ಮಿಸು, ಸೌಧ-ಅರಮನೆ, ಭದ್ರಾಸ್ತರಣ-ಅಧಿಷ್ಠಾನ    
ನಂದ್ಯಾವರ್ತ-ಆರು ಕಟ್ಟಡಗಳ ಒಂದು ಸೌಧ.    
ಬಿನ್ನಾಣ-ಚಮತ್ಕೃತಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭದ್ರಾಸ್ತರಣ-ಕುಮಾರವ್ಯಾಸನು ಭದ್ರಾಸ್ತರಣ ನಂದ್ಯಾವರ್ತ ಎಂದು ಹೇಳಿರುವುದನ್ನು ವಿಶ್ಲೇಷಿಸಿದರೆ ಭದ್ರಾಸ್ತರಣ ಎನ್ನುವುದು ಅಧಿಷ್ಠಾನದ ವಿಧ ಎಂಬುದು ಸ್ಪಷ್ಟವಾಗುತ್ತದೆ, ಕಟ್ಟಡ ನಿರ್ಮಾಣಕ್ಕೆ ಮೊದಲು ನಿರ್ಮಿತವಾಗುವ ಅಧಿಷ್ಠಾನ ಅಥವಾ ಜಗುಲಿ. ಇದು ಯಾವುದೇ ಕಟ್ಟಡದ ಅಡಿಯಲ್ಲಿರುವ ಭಾಗ. ಶಿಲ್ಪಶಾಸ್ತ್ರಗಳಲ್ಲಿ ಅಧಿಷ್ಠಾನದ ಬಗೆಗಳು ಬಹುವಾಗಿ ಹೇಳಲಾಗಿದೆ. ಮಾನಸಾರವೇ ಅತ್ಯಂತ ಹೆಚ್ಚಿನ ಬಗೆಯ ಅದಿಷ್ಠಾನಗಳನ್ನು ವರ್ಣಿಸಿದೆ. ಅಧಿಷ್ಠಾನವು ಯಜಮಾನನ ವರ್ಣಕ್ಕೆ ಅನುಗುಣವಾಗಿರಬೇಕು. ಸ್ತರಣ ಎಂದರೆ ಹಾಸು ಎಂದು ಅರ್ಥ. ಆದ್ದರಿಂದ ಇಲ್ಲಿ ಭದ್ರಾಸ್ತರಣ ಎನ್ನುವುದನ್ನು ಭದ್ರಪೀಠ ಎಂದು ಅರ್ಥೈಸಬಹುದು.   ಭದ್ರಪೀಠದಲ್ಲಿ ಅಷ್ಟಾಂಗಯುತ ಭದ್ರಪೀಠ, ವೇದೀ ಭದ್ರಪೀಠ ಮತ್ತು ಪಂಚಾಂಗಯುತ ಭದ್ರಪೀಠ ಎಂದು ಮೂರು ಬಗೆಗಳು.      
ಇಂತಹ ಅಧಿಷ್ಠಾನದ ಮೇಲೆ ನಂದ್ಯಾವರ್ತ ಬಗೆಯ ಕಟ್ಟಡ ನಿರ್ಮಾಣವಾಯಿತು ಎಂಬುದು ಕುಮಾರವ್ಯಾಸನ ಹೇಳಿಕೆ.   
ನಂದ್ಯಾವರ್ತ -ಮಾನಸಾರದಲ್ಲಿ ಆರು ಅಂತಸ್ತುಗಳ ಕಟ್ಟಡಗಳಲ್ಲಿ 13 ಬಗೆಗಳನ್ನು ವಿವರಿಸಲಾಗಿದೆ. ಅವುಗಳಲ್ಲಿ ನಂದ್ಯಾವರ್ತವು 12ನೆಯದು. ಆರು ಅಂತಸ್ತು ಕಟ್ಟಡದ ವಿವರಣೆಗಳನ್ನು ಹತ್ತು ಶ್ಲೋಕಗಳಲ್ಲಿ ಬಹುವಿವರವಾಗಿ ವರ್ಣಿಸಲಾಗಿದೆ. ಆ ವರ್ಣನೆಯ ಹೆಚ್ಚು ತಾಂತ್ರಿಕವಾದುದರಿಂದ ಅದನ್ನು ಇಲ್ಲಿ ಹೇಳುತ್ತಿಲ್ಲ  
ಡಾ.ಜಿ.ಜ್ಞಾನಾನಂದ, ಕನ್ನಡ ಮಹಾಭಾರತಗಳಲ್ಲಿ ಶಿಲ್ಪ ಮತ್ತು ಶಿಲ್ಪಿ , ಸಂಕೃತಿ ಸಾಹಿತ್ಯ ಪ್ರತಿಷ್ಠಾನ, ಬೆಂಗಳೂರು, 2007   
ನಂದ್ಯಾವರ್ತ  
ಈ ಪದಕ್ಕೆ ಮಾನಸಾರ ಕೃತಿಯಲ್ಲಿರುವ  ವಿವರಣೆ ಹೀಗಿದೆ: ನಂದ್ಯಾವರ್ತವೆಂದರೆ ಆರು ಮಹಡಿಗಳುಳ್ಳ ಒಂದು ಕಟ್ಟಡ, ಒಂದು ರೀತಿಯ ಶಾಲ ( ಸುಪ್ರಭೇದಾಗಮ) ಹಿಂದೂ ಅರ್ಕಿಟೆಕ್ಚರ್ ಇಂಡಿಯಾ ಅಂಡ್ ಅಬ್ರಾಡ್ (ಪು.115 )ನ ಪ್ರಕಾರ,  ಆರು ಮಹಡಿಯ ಸೌಧಗಳಲ್ಲಿ 13 ಪ್ರಭೇದಗಳನ್ನು ತಿಳಿಸಿದ್ದು ಅದರಲ್ಲಿ ನಂದ್ಯಾವರ್ತವೂ ಒಂದು.   
ಡಾ. ಹರಿಹರ ಶ್ರೀನಿವಾಸರಾವ್, ಇತಿಹಾಸದರ್ಶನ, ಸಂಪುಟ 13/1998
</details>
