+++
title = "017 ಪಕ್ಷವೆರಡೇ ಲೋಕದೊಳ್"

+++

<details><summary>ಗದ್ಯ (ಕ.ಗ.ಪ) </summary>

17. ಲೋಕದಲ್ಲಿ ಇರುವುದು ಎರಡೇ ಪಕ್ಷ. ಒಂದು ಪಿತೃಪಕ್ಷ ಇನ್ನೊಂದು ಮಾತೃಪಕ್ಷ. ತಂದೆಯ ಕಡೆಯವರು ಶತ್ರುಪಕ್ಷ ತಾಯಿಯ ಕಡೆಯವರು ಸಹಾಯಕರು. ತಕ್ಷಕನ ರೀತಿಯಲ್ಲಿ ನಿಮ್ಮನ್ನು ಯಾವ ರೀತಿಯಲ್ಲಾದರೂ ಅವರು ಭಕ್ಷಿಸುವವರೇ. ಪಾಂಡುಪುತ್ರರ ಮೇಲೆ ಕಣ್ಣಿಟ್ಟು ನೋಡುತ್ತಿರಬೇಕು.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಂಗ-ರೀತಿ, ತೆರ-ರೀತಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ತಕ್ಷಕ - ತಕ್ಷಕನು ಕದ್ರು ಮತ್ತು ಕಶ್ಯಪ ಇವರ ಪುತ್ರನಾಗಿ ಖಾಂಡವ ವನದಲ್ಲಿ ವಾಸವಾಗಿದ್ದ ಒಬ್ಬ ನಾಗ. ಒಬ್ಬ ಭಿಕ್ಷುಕನ ರೂಪದಲ್ಲಿ ಬಂದು ಉದಂಕನು (ಉತ್ತಂಕ) ಗುರುವಿಗೆ ಕೊಡಲು ತೆಗೆದುಕೊಂಡು ಹೋಗುತ್ತಿದ್ದ ಕುಂಡಲಗಳನ್ನು ಅಪಹರಿಸಿ ಅನಂತರ ಹಿಂದಿರುಗಿಸಿದವನೂ ಈತನೇ. ಶೃಂಗಿ ಋಷಿಯ ಶಾಪವನ್ನು ಪೂರೈಸಲು ಪರೀಕ್ಷಿತ್ ರಾಜನನ್ನು ಕಚ್ಚಿ ಸಾಯಿಸಿದವ. ಈತನು ತನ್ನ ಆಭರಣವನ್ನು ಕದ್ದು ನಾಗಾಲೋಕಕ್ಕೆ ಓಡಿದ್ದು ಉತ್ತಂಕನ ಕೋಪವನ್ನು ಹೆಚ್ಚಿಸಿತ್ತು. ಆದುದರಿಂದ ಅವನ ಮೇಲೆ ಸೇಡು ತೀರಿಸಿಕೊಳ್ಳಲು ಉತ್ತಂಕನು ಜನಮೇಜಯನ ಬಳಿ ಹೋಗಿ ತಂದೆ ಪರೀಕ್ಷಿತನ ಸಾವಿಗೆ ಕಾರಣನಾದ ತಕ್ಷಕನನ್ನು ಸರ್ಪಯಜ್ಞದಲ್ಲಿ ಆಹುತಿಕೊಡುವಂತೆ ಪ್ರೇರಿಸಿದ. ತಕ್ಷಕನು ಪರೀಕ್ಷಿತನನ್ನು ಕೊಂದ ಸಂದರ್ಭ ವಿಶಿಷ್ಟವಾಗಿದೆ. ಭದ್ರವಾದ ಕಾವಲಿದ್ದುದನ್ನು ತಿಳಿದು ಬ್ರಾಹ್ಮಣ ವೇಷ ಧರಿಸಿ ಹಲವು ನಾಗಬಾಲರನ್ನು ಬ್ರಾಹ್ಮಣರ ವೇಷದಲ್ಲಿ ಕರೆದುಕೊಂಡು ಬರುತ್ತಿದ್ದ ದಾರಿಯಲ್ಲಿ ಇನ್ನೊಬ್ಬ ಬ್ರಾಹ್ಮಣ ಎದುರಾಗಬೇಕೆ? ಅವನು ಹಾವು ಕಚ್ಚಿದ ನಂತರ ಪರೀಕ್ಷಿತನನ್ನು ತನ್ನ ಮಂತ್ರಶಕ್ತಿಯಿಂದ ಬದುಕಿಸಿ ದ್ರವ್ಯಸಂಪಾದನೆ ಮಾಡುವ ಉದ್ದೇಶದಿಂದ ಬರುತ್ತಿದ್ದ. ಇಬ್ಬರಿಗೂ ವಾಗ್ವಾದವಾಯಿತು. ಪರೀಕ್ಷಾರ್ಥವಾಗಿ ತಕ್ಷಕನು ಒಂದು ಮರವನ್ನು ಸುಟ್ಟು ಭಸ್ಮ ಮಾಡಿದರೆ ಆ ಬ್ರಾಹ್ಮಣ ಕೂಡಲೇ ಮಂತ್ರಶಕ್ತಿಯಿಂದ ಮರಕ್ಕೆ ಜೀವದಾನ ಮಾಡಿ ತೋರಿಸಿದ. ತಕ್ಷಕನು ಅ ಬ್ರಾಹ್ಮಣನಿಗೆ ಅಪಾರ ಧನವನ್ನಿತ್ತು ತನ್ನ ಜೊತೆ ಪರೀಕ್ಷಿತನ ಬಳಿಗೆ ಬಾರದಂತೆ ಒಪ್ಪಿಸಿ ಹಿಂದಕ್ಕೆ ಕಳಿಸಿದ. ಅನಂತರ ಒಂದು ನಿಂಬೆಯ ಹಣ್ಣಿನೊಳಗೆ ಪ್ರವೇಶಿಸಿದ. ಬ್ರಾಹ್ಮಣರನ್ನು ಸ್ವಾಗತಿಸಿದ ಪರೀಕ್ಷಿತ್ ರಾಜ ಅವರು ಕೊಟ್ಟ ನಿಂಬೆಹಣ್ಣನ್ನು ಕೈಯಲ್ಲಿ ಹಿಡಿದು ಮೂಸಿ ನೋಡುವಾಗ ತಕ್ಷಕನು ಈಚೆ ಬಂದು ಪರೀಕ್ಷಿತನನ್ನು ಕಚ್ಚಿಕೊಂದ.
</details>
