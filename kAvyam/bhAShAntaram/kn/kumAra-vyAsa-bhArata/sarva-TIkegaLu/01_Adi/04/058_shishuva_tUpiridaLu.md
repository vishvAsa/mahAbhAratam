+++
title = "058 ಶಿಶುವ ತೂಪಿರಿದಳು"

+++

<details><summary>ಗದ್ಯ (ಕ.ಗ.ಪ) </summary>

58. ಬಿದ್ದ ಮಗುವಿಗೆ ಧೂಳನ್ನೆತ್ತಿ ನಿವಾಳಿಸಿ ಬಿಸುಡಿ ದೃಷ್ಟಿ ದೋಷವನ್ನು ತೆಗೆದಳು. ಕುಮಾರನಿಗೆ ಮುನಿಗಳ ಮಂತ್ರಗಳಿಂದ ರಕ್ಷೆ ಹಾಕಿಸಿದಳು. ಭೂಮಿಗೆ ಅತಿ ಬಲನಾದ ಮಗನನ್ನು ಹೆರುವೆನೆಂದು ಸಾರಸ ಪಕ್ಷಿಗಳಿಂದ ಮನೋಹರವಾದ ಸರೋವರದ ತೀರಕ್ಕೆ ಕುಂತಿ ಬಂದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ತೂಪಿರಿ-ದೃಷ್ಟಿ ದೋಷ ತೆಗೆ,   
ನಿವಾಳಿಸಿ-ದೃಷ್ಟಿ ತೆಗೆ,   
ಸಾರಸಲಸಿತ-ಸಾರಸಪಕ್ಷಿಗಳಿಂದ ಮನೋಹರವಾದ,   
ಕಮಲಾಕರ-ಸರೋವರ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವಿಕರ್ಣ - ರಾವಣನ ಕಡೆಯಲ್ಲಿ ವಿಭೀಷಣನಂತೆ ಕೌರವರ ಕಡೆಯಲ್ಲಿ ಇದ್ದುಕೊಂಡು ಅಪಸ್ವರ ಎತ್ತಿದ ವೀರ ವಿಕರ್ಣ. ಇವನು ಧೃತರಾಷ್ಟ್ರನ ನೂರು ಮಕ್ಕಳಲ್ಲಿ ಒಬ್ಬ ಇಪ್ಪತ್ತನಾಲ್ಕನೆಯವನು. ದ್ರೋಣರು ಶತ್ರುವಾದ ದ್ರುಪದ ಮೇಲೆ ಸೇಡು ತೀರಿಸಿಕೊಳ್ಳಲು ಅವನ ರಾಜ್ಯಕ್ಕೆ ಮುತ್ತಿಗೆ ಹಾಕಿದಾಗ ವಿಕರ್ಣ ದ್ರೋನರ ಜೊತೆಗೇ ಇದ್ದು ಹೋರಾಡಿದ. ನ್ಯಾಯಕ್ಕಾಗಿ ಕೊರಳೆತ್ತುವ ನಿಷ್ಠರವಾದಿ ಎಂದು ಪ್ರಸಿದ್ಧನಾಗಿದ್ದವನು. ಸಭಾಪರ್ವದಲ್ಲಿ ದುರ್ಯೋಧನನು ಕಪಟ ದ್ಯೂತದಲ್ಲಿ ಪಾಂಡವರನ್ನು ಗೆದ್ದು ದ್ರೌಪದಿಯನ್ನು ಸಭೆಗೆ ಕರೆಸಿ ಅವಮಾನ ಮಾಡಲು ಪ್ರಯತ್ನಿಸಿದಾಗ ಹಿರಿಯರಾದ ಭೀಷ್ಮ, ಕೃಪ, ದ್ರೋಣಾದಿಗಳು ಸುಮ್ಮನಿದ್ದರೂ ವಿಕರ್ಣ ಎದ್ದು ನಿಂತು ಪ್ರತಿಭಟಿಸುವ ಧೈರ್ಯ ತೋರಿದ. ದ್ರೌಪದಿಯನ್ನು ಪಣವಾಗಿ ಒಡ್ಡುವುದಕ್ಕೆ ಧರ್ಮರಾಯನಿಗೆ ಹಕ್ಕಿರಲಿಲ್ಲ. ಏಕೆಂದರೆ ಅವನು ಮೊದಲು ತನ್ನನ್ನೇ ಒಡ್ಡಿಕೊಂಡು ಸೋತುಹೋಗಿದ್ದ. ತನ್ನನ್ನೇ ಒಡ್ಡಿ ಸೋತುಕೊಂಡವನು ಪತ್ನಿಯನ್ನು ಪಣವಾಗಿ ಒಡ್ಡಲು ಅವಕಾಶವಿಲ್ಲ ಎಂದು ಧೈರ್ಯವಾಗಿ ವಾದಿಸಿ ಕೌರವನಿಗೇ ತಮ್ಮನ ಮೇಲೆ ಬೇಸರಬಂದರೂ ಲೆಕ್ಕಿಸದೆ ನ್ಯಾಯಕ್ಕಾಗಿ ಹೋರಾಡಿದ ಕೀರ್ತಿ ಈತನಿಗೆ ಸಲ್ಲುತ್ತದೆ. ಕೌರವನ ಸ್ವಭಾವ ತಿಳಿದಿದ್ದೂ ಹೀಗೆ ರಾಜಸಭೆಯಲ್ಲಿ ವಾದಿಸಬೇಕಾದರೆ ಎಂಟೆದೆ ಇರಬೇಕು. ಅಲ್ಲದೆ ದ್ರೌಪದಿಯನ್ನು ಪಣವಾಗಿ ಒಡ್ಡಿದ್ದು ಯುಕ್ತವಲ್ಲ. ಅದು ಸಿಂಧುವಾಗುವುದಿಲ್ಲ. ಆದುದರಿಂದ ದ್ರೌಪದಿಯನ್ನು ಕರೆತಂದದ್ದು ತಪ್ಪು ಎಂದು ಪ್ರಬಲವಾಗಿ ವಾದಿಸಿದ.  
ಇದು ಕೇವಲ ತಾತ್ವಿಕ ಸಂಘರ್ಷವಾಗಿತ್ತೇ ಹೊರತು ವಿಕರ್ಣ ಕೊನೆಯ ತನಕ ಅಣ್ಣನಾದ ಕೌರವನ ಪಕ್ಕದಲ್ಲೇ ಉಳಿದು ಯುದ್ಧ ಮಾಡಿದ. ವೀರವಿಕರ್ಣ ಆ ಕಾಲದ ಹನ್ನೊಂದು ಜನ ಮಹಾರಥರಲ್ಲಿ ಒಬ್ಬನಾಗಿದ್ದ. ಶ್ರತಸೋಮ, ಸಹದೇವ, ಅರ್ಜುನ, ಅಭಿಮನ್ಯು ಘಟೋತ್ಕಚ, ನಕುಲ, ಶಿಖಂಡಿ ಮೊದಲಾದವರೊಂದಿಗೆ ಹೋರಾಡಿದ. ಕೊನೆಗೆ ಭೀಷ್ಮಪರ್ವದ ಐವತ್ತೊಂದನೆಯ ಸಂಧಿಯಲ್ಲಿ ಈತನು ಭೀಮನೊಂದಿಗೆ ಹೋರಾಡಿ ಸತ್ತ ಕಥೆ ವರ್ಣಿತವಾಗಿದೆ. ಸಭಾಪರ್ವದಲ್ಲಿ ದ್ರೌಪದಿಯ ಪಕ್ಷವನ್ನು ಹಿಡಿದು ವಿಕರ್ಣನ ಸಭೆಯಲ್ಲಿ ಎಲ್ಲ ಹಿರಿಯರನ್ನು ಆಕ್ಷೇಪಿಸಿ ಮಾಡಿದ ಉಪನ್ಯಾಸವು ತುಂಬ ಮಹತ್ವದ್ದಾಗಿದ್ದು ವಿಕರ್ಣನಿಗೆ ಕೀರ್ತಿಯನ್ನು ತಂದುಕೊಟ್ಟಿದೆ. ಅಲ್ಲಿ ಕರ್ಣನು ವಿಕರ್ಣನಿಗೆ ಛೀಮಾರಿ ಹಾಕಿದ್ದು ನಿಜವಾದರೂ ವಿಕರ್ಣನ ತರ್ಕವು ಸಿಂಧುವಾಗಿದ್ದು ಎಲ್ಲ ವಿಚಾರಶೀಲರಿಗೆ ಆದರ್ಶಪ್ರಾಯವಾಗಿದೆ. ಅಭಿಪ್ರಾಯ ಮಂಡನೆಯ ಸಂದರ್ಭದಲ್ಲಿ ಪಕ್ಷನಿಷ್ಠೆಗಿಂತ ಸತ್ಯನಿಷ್ಠೆ ಮುಖ್ಯ ಎಂಬುದನ್ನು ವಿಕರ್ಣನು ಸಮರ್ಥವಾಗಿ ತೋರಿಸಿಕೊಟ್ಟಿದ್ದಾನೆ.
</details>
