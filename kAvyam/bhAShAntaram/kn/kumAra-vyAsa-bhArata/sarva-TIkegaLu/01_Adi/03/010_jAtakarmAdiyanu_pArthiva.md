+++
title = "010 ಜಾತಕರ್ಮಾದಿಯನು ಪಾರ್ಥಿವ"

+++

<details><summary>ಗದ್ಯ (ಕ.ಗ.ಪ) </summary>

10. ಗಂಗಾಜಾತ ಭೀಷ್ಮ ಈ ಮಕ್ಕಳಿಗೆ ಕ್ಷತ್ರಿಯ ಜಾತಿಯ ವಿಧಿವಿಹಿತವಾಗಿ ಜಾತ ಕರ್ಮಾದಿ ಸಂಸ್ಕಾರಗಳನ್ನು ಮಾಡಿಸಿ ಬೇಡುವವರೆಲ್ಲರನ್ನೂ ತೃಪ್ತಿಪಡಿಸಿದನು. ಹಿರಿಯಾತನಿಗೆ ಧೃತರಾಷ್ಟ್ರನೆಂದು, ಎರಡನೆಯವನಿಗೆ ಪಾಂಡುವೆಂದು, ದಾಸಿಯಲ್ಲಿ ಹುಟ್ಟಿದವನಿಗೆ ವಿದುರ ಎಂದು ಅವರಿಗೆ ಹೆಸರುಗಳಾಯ್ತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಪಾರ್ಥಿವ-ಕ್ಷತ್ರಿಯ,   
ತುಷ್ಟಿ-ತೃಪ್ತಿ,   
ಯಾಚಕ-ಬೇಡುವವ,   
ವಿಲಾಸಿನಿ-ದಾಸಿ,   
ಸಂಭೂತ-ಹುಟ್ಟಿದ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವಿದುರ - ವೇದವ್ಯಾಸರ ಮಗನಾದರೂ ದಾಸಿಯ ಮಗನಾಗಿ ಹುಟ್ಟಿದುದರಿಂದ ಸೂತ, ಕ್ಷತ್ತ ಎಂಬ ಸಂಬೋಧನೆಗೆ ಒಳಗಾಗುವ ವಿದುರನು ಧೃತರಾಷ್ಟ್ರನ ಆಪ್ತಸಚಿವನಾಗಿದ್ದ. ಮಹಾಭಾರತ ಕಾಲದ ಮಹಾಜ್ಞಾನಿಗಳಲ್ಲಿ ಒಬ್ಬನಾಗಿದ್ದ ಪಾಂಡವ ಹಿತೈಷಿಯೂ ಸತ್ಯಪಕ್ಷಪಾತಿಯೂ ಆಗಿದ್ದ. ಅನ್ಯಾಯವನ್ನು ನೇರವಾಗಿ ಪ್ರತಿಭಟಿಸಬಲ್ಲ ಎದೆಗಾರಿಕೆ ಅವನಿಗಿತ್ತು. ಪಾಂಡವ-ಕೌರವ ಮಕ್ಕಳಲ್ಲಿ ಪರಸ್ಪರ ವಿದ್ವೇಷದ ಬೀಜಗಳನ್ನು ಗುರುತಿಸಿ ಅವುಗಳ ಮೂಲೋತ್ಪಾಟನೆ ಮಾಡಲು ಬಹಳವಾಗಿ ಪ್ರಯತ್ನಿಸಿ ಸೋತ. ಈ ಮಧ್ಯೆ ಧೃತರಾಷ್ಟ್ರನ ಕೂಡ ಕೌರವನ ಕೃತ್ಯವನ್ನೇ ಸಮರ್ಥಿಸುವ ಬುದ್ಧಿ ಬೆಳೆಸಿಕೊಂಡುದನ್ನು ಕಂಡು ವಿದುರನಿಗೆ ಬೇಸರವಾಗಿತ್ತು. ಉದಾಹರಣೆಗೆ ಅರಗಿನ ಮನೆಯಲ್ಲಿ ಪಾಂಡವರನ್ನು ಸುಡುವ ಸಂಚು ನಡೆದಿದೆ ಎಂದು ತಿಳಿದುಬಂದಾಗ ಸುಮ್ಮನಿರಬಾರದೆಂದು ಗುಟ್ಟಾಗಿ ಮ್ಲೇಚ್ಛಭಾಷೆಯಲ್ಲಿ ಧರ್ಮರಾಯನಿಗೆ ಆಪತ್ತಿನ ವಿಷಯವನ್ನು ತಿಳಿಸಿದ.  
ಕಕ್ಷಘ್ನಃ ಶಿಶಿರಘ್ನಶ್ಚ ಮಹಾಕಕ್ಷೇ ಬಿಲೌಕಸಃ  
ನ ದಹೇತಿತಿಚಾತ್ಮಾನಂ ಯೋ ರಕ್ಷತಿ ಸ ಜೀವತಿ  
(ಪೊದೆಗಳನ್ನು ಸುಡುವ ಬೆಂಕಿ ಮಹಾರಣ್ಯದಲ್ಲಿದ್ದರೂ ಬಿಲಗಳಲ್ಲಿ ವಾಸ ಮಾಡುವ ಇಲಿಗಳನ್ನು ಏನೂ ಮಾಡಲಾರದು)- ಈ ಮಾತಿನಲ್ಲಿ ಇರುವ ಗೂಡಾರ್ಥವನ್ನು U್ಪಮನಿಸಿ.  
ಅಷ್ಟೇ ಅಲ್ಲದೆ ಖನಕ ಎಂಬ ಗಣಿಕಾರನನ್ನು ಸುರಂಗ ತೋಡುವ ಕೆಲಸಕ್ಕೆ ಗುಟ್ಟಾಗಿ ಕಳಿಸಿ ಪಾಂಡವರು ತಪ್ಪಿಸಿಕೊಳ್ಳುವ ವ್ಯವಸ್ಥೆಯನ್ನೂ ಮಾಡಿದ. ಜೂಜಾಡುವ ವಿಷಯದಲ್ಲಿ ಧೃತರಾಷ್ಟ್ರನಿಗೆ ಎಚ್ಚರಿಕೆಕೊಟ್ಟು ಅದು ಸರಿಯಲ್ಲವೆಂದು ಬಗೆಬಗೆಯಲ್ಲಿ ವಾದಿಸಿದರೂ ಕೊನೆಗೆ ತಾನೇ ಹೋಗಿ ಪಾಂಡವರನ್ನು ಕರೆತರಬೇಕಾದ ದೌರ್ಭಾಗ್ಯಕ್ಕೆ ಗುರಿಯಾದ. ಜೂಜಿನುದ್ದಕ್ಕೂ ಭಿನ್ನಧ್ವನಿಯನ್ನೆತ್ತಿ ಅಪ್ರಿಯನಾದ. ದ್ರೌಪದಿಯನ್ನು ರಾಜಸಭೆಗೆ ಕರೆದು ತಾ ಎಂದು ದುರ್ಯೋದನನು ಆಜ್ಞೆ ಮಾಡಿದಾಗ ಪ್ರತಿಭಟಿಸಿ ನಿರಾಕರಿಸಿದ. ದ್ರೌಪದಿಯ ತೇಜೋಭಂಗವಾಗುತ್ತಿದ್ದಾಗ ತಪ್ಪಿಸಲು ಪ್ರಯತ್ನಪಟ್ಟ. ಆದರೆ ಅ ದುಷ್ಟಕೂಟದಲ್ಲಿ ಅವನ ಮಾತಿಗೆ ಬೆಲೆಯೆಲ್ಲಿ?  
ಪಾಂಡವರು ಕಾಡಿಗೆ ಹೋದ ಮೇಲೂ ವಿದುರನಿಗೆ ಅವರದೇ ಚಿಂತೆ. ಆಗ ಒಮ್ಮೆ ಕೆರಳಿದ ಧೃತರಾಷ್ಟ್ರನು 'ಹಾಗಾದರೆ ನೀನು ಪಾಂಡವರ ಬಳಿಗೆ ಹೋಗು' ಎಂದ ಬೈದಾಗ ವಿದುರ ಪಾಂಡವರ ಪಾಳಯಕ್ಕೇ ಹೊರಟುಹೋದ. ಧೃತರಾಷ್ಟ್ರನು ತನ್ನ ಜೀವಮಾನದಲ್ಲಿ ಎಂದೂ ವಿದುರನನ್ನು ಬಿಟ್ಟಿರದವನು ತಡೆಯದೆ ಮತ್ತೆ ಕರೆಸಿಕೊಂಡ. ವಿದುರ-ಧೃತರಾಷ್ಟ್ರರ ಸ್ನೇಹ ಈ ಬಗೆಯದು. ಪ್ರತಿಯೊಂದು ವಿಷಯಕ್ಕೂ ಧೃತರಾಷ್ಟ್ರನ ವಿದುರನನ್ನೇ ಅವಲಂಬಿಸಿದ್ದ. ಆದುದರಿಂದ ಅಜ್ಞಾತವಾಸ ಮುಗಿದ ಮೇಲೆ ಸಂಧಿ ಮಾಡಿಕೊಳ್ಳುವುದು ಒಳ್ಳೆಯದೆಂದು ವಿದುರನು ಧೃತರಾಷ್ಟ್ರ ಕೌರವರಿಗೆ ಮತ್ತೆ ಮತ್ತೆ ಹೇಳುತ್ತಿದ್ದ.  
ಸಂಧಿ ಮುರಿದು ಬೀಳುವ ಸ್ಥಿತಿ ಬರತೊಡಗಿದೆಯೆಂದು ಅನ್ನಿಸಿ ಕೃಷ್ಣರಾಯಭಾರದ ಹಿಂದಿನ ರಾತ್ರಿ ಧೃತರಾಷ್ಟ್ರನು ನಿದ್ದೆ ಬಾರದೆ ಚಡಪಡಿಸಿ ರಾತ್ರಿಯಲ್ಲೇ ವಿದುರನನ್ನು ಕರೆಸಿಕೊಂಡು ಮಾತುಕತೆಯಾಡಿದ. ಧೃತರಾಷ್ಟ್ರನೇ ವಿದುರನನ್ನು ಕುರಿತು ''ಅಸ್ಮಿನ್ ರಾಜರ್ಷಿ ವಂಶೇ ಹಿ ತ್ವಮೇಕಃ ಪ್ರಾಜ್ಞಸಚಿಮತ'' ಎಂದು ಹೇಳಿ ಅವನ ವಿವೇಕವನ್ನು ಹೊಗಳಿದ್ದಾನೆ. ವಿದುರನು ನಿದ್ರಾಹೀನತೆಗೆ ಕೊಡುವ ಕಾರಣಗಳು ಇಂದಿಗೂ ಸಂಗತವಾಗುತ್ತವೆ.  
''ಧೃತರಾಷ್ಟ್ರ ದೊರೆ! ಯಾರಿಗೆ ನಿದ್ದೆ ಬರುವುದಿಲ್ಲ ಗೊತ್ತೆ?  
1. ಬಲಿಷ್ಠರೊಂದಿಗೆ ವಿರೋಧ ಬೆಳೆಸಿಕೊಂಡವರಿಗೆ  
2. ಇತರರ ಸ್ವತ್ತನ್ನು ನುಂಗಲ ನೋಡಿದವರಿಗೆ  
3. ಮಿತಿಮೀರಿದ ಕಾಮವಾಂಛೆ ಇದ್ದವರಿಗೆ  
4. ಕಳ್ಳರಿಗೆ.''  
ಇವುಗಳಲ್ಲಿ ಮೊದಲ ಎರಡು ಧೃತರಾಷ್ಟ್ರ-ಕೌರವರಿಗೆ ಅನ್ವಯಿಸುತ್ತವೆ. ಈ ಅಧ್ಯಾಯದಲ್ಲಿ ವಿದುರನು ವಿಸ್ತಾರವಾಗಿ ನೀತಿಸಂಹಿತೆಯನ್ನು ಹೇಳಿ ವ್ಯಾವಹಾರಿಕ ಜಾಣ್ಮೆಯನ್ನು ಮೆರೆದಿದ್ದಾನೆ. ಧೃತರಾಷ್ಟ್ರನನ್ನು ಸಂಧಿಯ ದಾರಿಗೆ ತರುವ ಏಕೈಕ ಆಶಯದಿಂದ ವಿದುರ ಇಷ್ಟು ದೀರ್ಘವಾದ ಹಿತವನಚ ಹೇಳಿ ಅದು ಮಹಾಭಾರತದಲ್ಲೇ ಪ್ರಸಿದ್ಧವಾದ 'ವಿದುರನೀತಿ'ಯಾಗಿ ಉಳಿದಿದೆ.  
ಕೊನೆಗೆ ವಿದುರನೇ ಧೃತರಾಷ್ಟ್ರ ಗಾಂಧಾರಿಯನ್ನು ಕಾಡಿಗೆ ಕರೆದೊಯ್ಯುವ ಜವಾಬ್ದಾರಿ ತೆಗೆದುಕೊಳ್ಳುತ್ತಾರೆ. ಕುರುವಂಶದೊಂದಿಗೆ ತನಗಿದ್ದ ಸಂಬಂಧವನ್ನು ಕೊನೆಯತನಕ ಉಳಿಸಿಕೊಂಡು ಬರುತ್ತಾನೆ.
</details>
