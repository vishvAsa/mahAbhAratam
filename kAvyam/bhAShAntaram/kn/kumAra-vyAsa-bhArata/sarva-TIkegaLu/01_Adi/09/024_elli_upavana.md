+++
title = "024 ಎಲ್ಲಿ ಉಪವನ"

+++

<details><summary>ಗದ್ಯ (ಕ.ಗ.ಪ) </summary>

24. ಎಲ್ಲಿ ಉದ್ಯಾನವೋ, ಎಲ್ಲಿ ಅತ್ಯುತ್ತಮ ಸರೋವರವೋ ಎಲ್ಲಿ ಕ್ರೀಡಾಶೈಲಗಳೋ, ಎಲ್ಲಿ ಶೀತದ ಮನೆಯೋ, ಎಲ್ಲಿ ಮನೋಹರವಾದ ಹೂದೋಟವೋ, ಎಲ್ಲಿ ವಿಹಾರ ಸ್ಥಾನ ಪ್ರದೇಶವೋ ಅಲ್ಲಲ್ಲಿಗೆಲ್ಲ ಭೀಮ ಹೆಂಡತಿಯೊಡನೆ ಓಡಾಡಿ ವಿಹರಿಸಿದನು. ನಾಲ್ಕೂ ಕಡೆಗೆ ಕಾದಾಡ ಬಲ್ಲ ವೀರ ಘಟೋತ್ಕಚನು ಹಿಡಿಂಬಿಯಲ್ಲಿ ಜನಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಉಪವನ-ಉದ್ಯಾನ, ಕೇಳೀ-ಕ್ರೀಡಾ, ಶೈಲ-ಬೆಟ್ಟ, ಹಿಮ-ಶೀತ, ಉದ್ಯಾನ-ಹೂದೋಟ, ವಲ್ಲಭೆ-ಹೆಂಡತಿ, ಚೌಪಟಮಲ್ಲ-ನಾಲ್ಕೂ ಕಡೆಗೂ ಕಾದಾಡಬಲ್ಲ ವೀರ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಘಟೋತ್ಕಚ-ಹಿಡಿಂಬನ ತಂಗಿಯಾದ ಹಿಡಿಂಬೆ ಅಥವಾ ಕಮಲಪಾಲಿಕೆಯಲ್ಲಿ ಪಾಂಡುಪುತ್ರನಾದ ಭೀಮಸೇನನಿಂದ ಜನಿಸಿದವನು. ಮಹಾಪರಾಕ್ರಮಶಾಲಿ. ಮೃಣ್ಮಯವಾದ ಗಡಿಗೆಯ ಅಡಿಭಾಗದಂತೆ ಬೋಳಾಗಿಯೂ, ನುಣುಪಾಗಿಯೂ ಇವನ ತಲೆ ಇದೆ ಎಂದು ಮಗುವಿನ ತಾಯಿ ನುಡಿದುದರಿಂದ ಇವನನ್ನು 'ಘಟೋತ್ಕಚ' ಎಂದು ಕರೆದರು. ಇವನು ರಾಕ್ಷಸ ಸಂವತ್ಸರದಲ್ಲಿ ಆಷಾಢಮಾಸದ ಬಿದಿಗೆಯ ಮಧ್ಯಾಹ್ನದಲ್ಲಿ ಜನಿಸಿದನು. ಇವನ ಹೆಂಡತಿ ಕಾಮಕಟಂಕಟಾ ಇವಳು ಪ್ರಾಗ್ಜೋತಿಷ ನಗರಾಧೀಶ್ವರ ನರಕಾಸುರನ ಸೇನಾಪತಿ ಮುರುವೆಂಬ ರಾಕ್ಷಸನ ಮಗಳು.  
(ಘಟೋ ಹಾಸ್ಯೋತ್ಕಚ ಇತಿ ಮಾತಾ ತಂ ಪ್ರತ್ಯಭಾಷತ |  
ಅಬ್ರವೀತ್ತೇನ ನಾಮಾಸ್ಯ ಘಟೋತ್ಕಚ ಇತಿ ಸ್ಮಹ || )  
[ಶಬ್ದ ನಿರ್ವಚನ : ಅಸ್ಯಘಟ : = ಇವನ ತಲೆಯು ಉತ್ಕಚ-ಕೇಶರಹಿತವಾಗಿದೆ ( ಕೂದಲು ನೆಟ್ಟಗೆ ನಿಂತಿರುವುದು)  
ಹ : ಆಶ್ಚರ್ಯ ಇದರಿಂದ ಘಟೋತ್ಕಚ)
</details>
