+++
title = "011 ತಾಯೆ ಬಾರೌ"

+++

<details><summary>ಗದ್ಯ (ಕ.ಗ.ಪ) </summary>

11. "ತಾಯೇ, ಬಾರಮ್ಮಾ ತಂಗೀ, ವಾಸನೆಯನ್ನು ಹೊತ್ತು ತರುವ ವಾಯುವಿನ ದೆಸೆಯಿಂದ  ಹೊಸದಾದ ಮನುಜ ಮಾಂಸದ ಭೋಜನ ಈ ದಿನ ದೊರಕಿತು ಎನಿಸುತ್ತಿದೆ. ಅವರನ್ನು ಸಾಯುವಂತೆ ಬಡಿದು ತೆಗೆದುಕೊಂಡು ಬಾ. ನಮಗೆ ಒಳ್ಳೆಯ ಲಾಭ ಇದು. ನಾವು ಹಿಂದೆ ಮಾಡಿದ ಪುಣ್ಯದ ಫಲ" ಎನಲು ಮೋಸಗಾತಿ ಹಿಡಿಂಬಿಯು ಅಪ್ಪಣೆ ಎನುತ್ತ ಹೋದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಹೊಣೆಗಾರ-ಜವಾಬ್ದಾರ, ನವಾಯ-ಹೊಸದಾದ, ಆಯ-ಲಾಭ, ಮಾಯಗಾತಿ-ಮೋಸಗಾತಿ, ಹಸಾದ-ಅಪ್ಪಣೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಹಿಡಿಂಬಿ : ಹಿಡಿಂಬನ ತಂಗಿ, ಕಮಲಪಾಲಿಕೆಯೆಂಬುದು ನಾಮಾಂತರ. ದಿವ್ಯಜ್ಞಾನಯುಕ್ತಳು. ಭೀಮನನ್ನು ಒಲಿಸಿಕೊಂಡು ಅವನಿಂದ ಮಗ ಘಟೋತ್ಕಚನನ್ನು ಪಡೆದಳು. ಈ ರಾಕ್ಷಸಿಗೆ 'ಸಾಲಕಟಂಕಟಾ' ಎಂಬ ಹೆಸರೂ ಇದೆ.  
ಹಿಡಿಂಬೆ - ಮಹಾಭಾರತದಲ್ಲಿ ಅಲಾಯುಧ ಅಲಂಬುಸ ಘಟೋತ್ಕಚ ಮೊದಲಾದ ರಾಕ್ಷಸರ ವಿಷಯ ಬರುತ್ತದೆ. ಇವರೆಲ್ಲ ಬಹುóಶಃ ಪರ್ವತವಾಸಿಗಳಾದ ಗಿರಿಜನರಿರಬೇಕು. ಹಿಡಿಂಬೆಯು ಹಿಡಿಂಬ ರಾಕ್ಷಸನ ತಂಗಿ. ಸಾಲಕಟಂಕಟಿ ಎಂಬ ಹೆಸರೂ ಇವಳಿಗುಂಟು. ಆದಿಪರ್ವದಲ್ಲಿ ಇವರ ಪ್ರಸಕ್ತಿಯಿದೆ. ಪಾಂಡವರು ಅರಗಿನ ಮನೆಯಿಂದ ತಪ್ಪಿಸಿಕೊಂಡು ಕಾಡಿನಲ್ಲಿ ಓಡಾಡುತ್ತ ಹಿಡಿಂಬವನಕ್ಕೆ ಬರುತ್ತಾರಷ್ಟೆ. ಅಣ್ಣನ ಆಜ್ಞೆಯಂತೆ ಮನುಷ್ಯವಾಸನೆ ಹಿಡಿದು ಪಾಂಡವರನ್ನೆಲ್ಲ ಕೊಂದು ಅಡಿಗೆ ಮಾಡಲೆಂದು ಹಿಡಿಂಬೆ ಬರುತ್ತಾಳೆ. ಆದರೆ ಕುಂತಿ ಸಮೇತ ಮಲಗಿದ ಪಾಂಡವರನ್ನು ಕಾವಲು ಕಾಯುತ್ತ ಇದ್ದ ಭೀಮನ ರೂಪಕ್ಕೆ ಮರುಳಾಗುತ್ತಾಳೆ. ಸುಂದರ ಸ್ತ್ರೀಯ ವೇಷಧರಿಸಿ ಬರುತ್ತಾಳೆ. ಭೀಮನು ತನ್ನನ್ನು ಮದುವೆಯಾಗುವುದಾದರೆ ಭೀಮನನ್ನು ದೂರಪ್ರದೇಶಕ್ಕೆ ಒಯ್ದು ಬದುಕಿಸುವುದಾಗಿ ಹೇಳುತ್ತಾಳೆ. ಅವಳ ಕಥೆಯನ್ನೆಲ್ಲ ಕೇಳಿದ ಭೀಮ ತನ್ನ ಸೋದರರನ್ನೂ ತಾಯಿಯನ್ನೂ ಬಿಡಲಾರೆ ಎಂದಾಗ ಅವರನ್ನೂ ಬದುಕಿಸುವುದಾಗಿ ಹೇಳುತ್ತಾಳೆ. ತನಗೆ ಮಾಯಾವಿದ್ಯೆ ಗೊತ್ತಿರುವುದರಿಂದ ಅವರನ್ನೆಲ್ಲ ಸುರಕ್ಷಿತ ಸ್ಥಳಕ್ಕೆ ಒಯ್ಯಲು ಒಪ್ಪುತ್ತಾಳೆ. ಆದರೆ ಭೀಮ ತನಗೆ ಹಿಡಿಂಬನ ಭಯವಿಲ್ಲವೆಂದು ಅಲ್ಲೇ ಉಳಿಯುತ್ತಾನೆ. ಸಿಟ್ಟಿನಿಂದ ತಂಗಿಯನ್ನೇ ಕೊಲ್ಲಲು ಹಿಡಿಂಬನ ಭಯವಿಲ್ಲವೆಂದು ಅಲ್ಲೇ ತುಳಿಯುತ್ತಾನೆ. ಸಿಟ್ಟಿನಿಂದ ತಂಗಿಯನ್ನೇ ಕೊಲ್ಲಲು ಹಿಡಿಂಬ ಬಂದರೆ ಭೀಮ ಅವಳನ್ನು ರಕ್ಷಿಸಿ ಹಿಡಿಂಬನ ಜೊತೆಗೆ ಮಲ್ಲಯುದ್ದ ಮಾಡಿ ಕೊಲ್ಲುತ್ತಾನೆ. ಹಿಡಿಂಬೆಯು ಭೀಮನನ್ನೇ ಮದುವೆಯಾಗುವುದಾಗಿ ಹಠ ಹಿಡಿಯುತ್ತಾಳೆ. ಅವಳನ್ನೂ ಕೊಲ್ಲು ಭೀಮನು ಮುಂದೆ ಬಂದಾಗ ಧರ್ಮರಾಯ ತಡೆಯುತ್ತಾನೆ. ಕೊನೆಗೆ ದೀರ್ಘಚರ್ಚೆಯ ಆನಂತರ ಭೀಮನನ್ನು ಅವಳು ಮದುವೆಯಾಗಲು ಕುಂತಿ ಮತ್ತು ಧರ್ಮರಾಯ ಒಪುತ್ತಾರೆ. Éಆದರೆ ಹಗಲಲ್ಲಿ ಮಾತ್ರ ಸುತ್ತಾಡಿ ರಾತ್ರಿ ಭೀಮನನ್ನು ತಮ್ಮ ಬಳಿಗೇ ಕಳಿಸಬೇಕೆಂದೂ ಒಂದು ಮಗುವಾಗುವ ತನಕ ಅವರು ಒಟ್ಟಿಗೆ ಇರಬಹುದೆಂದೂ ಹೇಳುತ್ತಾರೆ. ಭೀಮ-ಹಿಡಿಂಬೆಯರ ಪ್ರೇಮ ವಿಹಾರವನ್ನು ವ್ಯಾಸರು ದೀರ್ಘವಾಗಿ ವಿವರಿಸಿದ್ದಾರೆ. ಪರ್ವತ ಪ್ರಾಂತಗಳಲ್ಲಿ ಅವರು ಓಡಾಡಿ ವಿಹರಿಸಿದ್ದರ ರೋಚಕ ವರ್ಣನೆಯಿದೆ. ಕೊನೆಗೆ ಅವಳು ಗರ್ಭವತಿಯಾಗುತ್ತಾಳೆ. ಆ ದಿನವೇ ಮಗುವನ್ನು ಹೆರುತ್ತಾಳೆ. ಆ ಮಗುವೂ ಸದ್ಯೋಜಾತನಾಗಿದ್ದುದರಿಂದ ಹುಟ್ಟಿದ ಕೂಡಲೇ ದೊಡ್ಡ ಹುಡುಗನಾಗುತ್ತಾನೆ. ಕಾಮ ರೂಪಧಾರಿಯಾದ ಘಟೋತ್ಕಚನು ಎಲ್ಲರಿಗೆ ನಮಸ್ಕಾರ ಮಡಿ ತಾಯಿಯೊಂದಿಗೆ ಹೊರಡುತ್ತಾನೆ.   
ಹೊರಡುವ ಮುನ್ನ ತಾಯಿ ಮಗ ಇಬ್ಬರೂ ಪಾಂಡವರಿಗೆ ''ನೀವು ಕರೆದಾಗ ನಾವು ಬರುತ್ತೇವೆ. ಏನು ಕೆಲಸವಿದ್ದರೂ ಮಾಡಿಕೊಡುತ್ತೇವೆ'' ಎಂದು ಹೇಳುತ್ತಾರೆ. ಮಾತಿನಂತೆ ಮಗ ಘಟೋತ್ಕಚನೊಂದಿಗೆ ಹಿಡಿಂಬೆ ಪಾಂಡವರು ಕರೆದಾಗಲೆಲ್ಲ ಬರುತ್ತಿದ್ದಲೆಂಬುದಕ್ಕೆ ಅರಣ್ಯಪವೃದಲ್ಲಿ ಅನೇಕ ನಿದರ್ಶನಗಳು ದೊರೆಯುತ್ತವೆ. ದ್ರೌಪದಿ ಮುಂದೆ ನಡೆಯಲಾರದೆ ಮೂರ್ಛೆಹೋದಾಗ ಬಂದು ಅವಳನ್ನು ಹೊತ್ತುಕೊಂಡು ದಾರಿ ಸಮೆಸಿದ್ದು ಮತ್ತು ಶತಶೃಂಗ ಪರ್ವತದಲ್ಲಿದಾಗ ಪಾಂಡವರು ಬಯಸಿದ ಜಾಗಕ್ಕೆ ಅವರನ್ನೆಲ್ಲ ಹೊತ್ತು ಒಯ್ದದ್ದು ಈ ತಾಯಿ-ಮಕ್ಕಳು ಮಾಡಿದ ಸೇವಾಕಾರ್ಯ ಎನ್ನಬೇಕು. ಕೊನೆಗೆ ಮಹಾಭಾರತ ಯುದ್ಧದಲ್ಲಿ ಕೂಡ ಭೀಕರವಾಗಿ ಕಾದಾಡಿ ಘಟೋತ್ಕಚನು ಕರ್ಣನಿಂದ ಹತನಾದುದನ್ನು ನೋಡಿದರೆ ರಾಕ್ಷಸರೆಂದು ನಾವು ಕರೆಯುವ ಈ ಜನವರ್ಗದ ಕಾರ್ಯಶ್ರದ್ಧೆ ಗೋಚರವಾಗುತ್ತದೆ. ಧರ್ಮರಾಯ ಭೀಮರೊಂದಿಗೆ ಹಿಡಿಂಬೆಯು ತಾರ್ಕಿಕವಾಗಿ ಸಚಿವಾದ ನಡೆಸಿ ಮದುವೆಗೆ ಒಪ್ಪಿಸಿದ ಪ್ರಸಂಗವಂತೂ ಅವಳ ಮಾತುಗಾರಿಕೆಯ ಕೌಶಲವನ್ನು ಸಾರುವಂತಿದೆ. ಮಹಾಭಾರತದಲ್ಲಿ ಮಾನವ-ದೈವ ಸಂಬಂಧಗಳು ಬರುವಂತೆಯೇ ಮಾನವ-ರಾಕ್ಷಸ ಸಂಬಂಧಗಳು ಹಲವಾರು ಸಂದರ್ಭಗಳಲ್ಲಿ ಉಲ್ಲೇಖಗೊಂಡಿವೆ.ಹಿಡಿಂಬನು ಕ್ರೂರವಾದ ಎಂಟು ಕೋರೆ ಹಲ್ಲುಗಳುಳ್ಳ ಭಯಂಕರ ರಾಕ್ಷಸೇಶ್ವರ ಎಂದು ಮಹಾಭಾರತದ ಆದಿಪರ್ವದ 152ನೇ ಅಧ್ಯಾಯದಲ್ಲಿ ಹೇಳಲಾಗಿದೆ. ಇವನು ನರಮಾಂಶಾಪೇಕ್ಷಿ. ಲೋಹಿತಾಕ್ಷ, ಮಹಾಭಾಹು, ಊಧ್ರ್ವಕೇಶ, ಮಹಾಬಲ ಎಂದು ವ್ಯಾಸರು ಹೇಳುತ್ತಾರೆ. ಶಾಲವೃಕ್ಷದ ಮೇಲೆ ಇವನ ವಾಸ. ಮುಂದೆ ಅರಣ್ಯಪರ್ವದಲ್ಲಿ ಬರುವ ಕಿಮ್ಮೀರನೆಂಬ ದಾನವನ ಸೋದರ (ಸ್ನೇಹಿತನೆಂದೂ ಹೇಳಲಾಗಿದೆ). ಇವನ ತಂಗಿ ಹಿಡಿಂಬೆ ಅಥವಾ ಕಮಲ ಪಾಲಿಕೆ.  
ಪಾಂಡವರು ಅರಗಿನ ಮನೆಯಿಂದ ತಪ್ಪಿಸಿಕೊಂಡು ತುಂಬ ದೂರ ನಡೆದು ಆಯಾಸದಿಂದ ಮಲಗಿರುತ್ತಾರೆ. ಭೀಮನು ಮಾತ್ರ ಅವರ ರಕ್ಷಣೆಗಾಗಿ ಎಚ್ಚರವಾಗಿರುತ್ತಾನೆ.  
ರಾತ್ರಿಯಲ್ಲಿ ರಾಕ್ಷಸರ ಕಣ್ಣುಗಳು ಚುರುಕಾಗಿರುತ್ತವೆ. ಹಿಡಿಂಬನ ಮೂಗು ಕೂಡ ಬಲು ಚುರುಕು. ಪಾಂಡವರು ಮಲಗಿದ ಕಡೆಯಿಂದ ಬಂದ ಗಾಳಿಯಲ್ಲಿ ಅವನಿಗೆ ಮನುಷ್ಯರಕ್ತದ ವಾಸನೆ ಹತ್ತಿತು.  
'ಮಾನುಷೋ ಬಲವಾನ್ ಗಂಧೋ  
ಘ್ರಾಣಂ ತಪ್ಯತೀವ ಮೇ'  
(ಆಹಾ! ಮನುಷ್ಯ ವಾಸನೆ ನನ್ನ ಮೂಗನ್ನು ಅರಳಿಸುತ್ತದೆ!) ಎಂದುಕೊಂಡು ಅವರನ್ನೆಲ್ಲ ಕೊಂದು ತರಲು ತಂಗಿ ಹಿಡಿಂಬೆಯನ್ನು ಕಳಿಸಿದ. ಆದರೆ ಅವಳು ಭೀಮನ ರೂಪಕ್ಕೆ ಮರುಳಾಗಿ ಸುಂದರ ಸ್ತ್ರೀಯ ವೇಷದಲ್ಲಿ ಹೋದಾಗ ಎಷ್ಟು ಹೊತ್ತಾದರೂ ಬಾರದುದನ್ನು ಕಂಡು ತಾನೇ ಅಲ್ಲಿಗೆ ಹೋದ.  
ತಂಗಿಯನ್ನು ನುಂಗಲು ಹೋದಾಗ ಭೀಮ ಅವನನ್ನು ತಡೆದ. ಈಗ ಹಿಡಿಂಬನು ಭೀಮನ ಮೇಲೆಯೆ ಏರಿ ಬರಬೇಕೆ! ಪಾಪ ಆಯಾಸದಿಂದ ಮಲಗಿರುವ ಸೋದರರೂ ತಾಯಿಯೂ ಇವನ ಕಿರುಚಾಟದಿಂದ ಎಲ್ಲಿ ಎದ್ದುಬಿಡುತ್ತಾರೋ ಎಂಬ ಯೋಚನೆ ಅವನದು. ಅದಕ್ಕೆ  
'ಕಿಂ ತಏ ಹಿಡಿಂಬ ಏತೈರ್ವಾ ಸುಖಸುಪ್ತೈಃ ಪ್ರಚೋದಿತ್ಯಃ'  
(ಸುಖವಾಗಿ ಮಲಗಿ ನಿದ್ರಿಸುತ್ತಿರುವ ಇವರನ್ನು ಏಕೆ ಎಬ್ಬಿಸುತ್ತೀ) ಎಂದು ಹೇಳಿ ಅವನನ್ನು ದೂರಕ್ಕೆ ಎಳೆದುಕೊಂಡು ಹೋದ. ಆದರೂ ಅವನು U್ಪರ್ಜಿಸಿದ್ದರಿಂದ ಪಾಂಡವರೆಲ್ಲ ಎಚ್ಚೆತ್ತು ಗಾಬರಿಯಾದರು. ಅರ್ಜುನನು ಭೀಮ-ಹಿಡಿಂಬರು ಹೋರಾಡುತ್ತಿದ್ದ ಜಾಗಕ್ಕೆ ಬಂದ.  
ಭೀಮನಿಗೆ ಆಯಾಸವಾಗಿದೆ ಎಂದು ಶಂಕಿಸಿ ತಾನೇ ಯುದ್ಧ ಮಾಡುವುದಾಗಿ ತಿಳಿಸಿದ. ಆದರೆ ಅzಕ್ಕೆ ಒಪ್ಪದ ಭೀಮನು ಇನ್ನೇನು ಉಷಃ ಕಾಲ ಬರಲಿದೆ ಎನ್ನುವಾಗ ರಾಕ್ಷರಿಗೆ ಪ್ರಬಲ ಶಕ್ತಿ ಬರುತ್ತದೆ ಎಂಬುದು ಗೊತ್ತಿದ್ದುದರಿಂದ ಬೇಗನೆ 'ರೌದ್ರ' ಮುಹೂರ್ತ ಬರುವುದಕ್ಕೆ ಮೊದಲೇ ಕೊಲ್ಲಬೇಕೆಂದು ನಿಶ್ಚಯಿಸಿ, ಬಹಳ ಕಾಲ ಗಿರಗಿರನೆ ತಿರುಗಿಸಿ ಅನಂತರ ಹಠಾತ್ತಾಗಿ ಭೂಮಿಗೆ ಕುಕ್ಕಿ ಪಶುವನ್ನು ಕೊಲ್ಲುವಂತೆ ಕೊಂದು ಹಾಕಿದ.  
ಹಿಡಿಂಬವನ ಎಂದೇ ಆ ಪ್ರದೇಶಕ್ಕೆ ಹೆಸರಿತ್ತು. ಇವನನ್ನು ಕೊಂದು ಭೀಮನು ಹಿಡಿಂಬೆಯನ್ನು ಮದುವೆಯಾಗಿ ಘಟೋತ್ಕಚನೆಂಬ ಪುತ್ರನನ್ನು ಪಡೆದರೆ ಅವನು ಕರ್ಣನಿಗೆ ವೈರಿಯಾಗಿ ಬೆಳೆಯುವನೆಂದು ಇಂದ್ರನು ಹೀಗೆ ಹಂಚಿಕೆ ಹಾಕಿದ್ದನೆಂದು ವ್ಯಾಸರು ಹೇಳುತ್ತಾರೆ.
</details>
