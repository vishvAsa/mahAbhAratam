+++
title = "018 ಯದುಪರಮ್ಪರೆಯಿನ್ದ ಯಾದವ"

+++

<details><summary>ಗದ್ಯ (ಕ.ಗ.ಪ) </summary>

18. ಯದು ಪರಂಪರೆಯಿಂದ ಯಾದವರು ಉದಿಸಿದರು. ಪೂರುವಿನ ದೆಸೆಯಿಂದ ಯಯಾತಿ ಮೊಮ್ಮಕ್ಕಳಲ್ಲಿ ಪೌರವ ವಂಶವಾಯ್ತು. ಹಿಂದು ಮುಂದಿನ ಯದುವಂಶದ ಕಥಾವಿಸ್ತಾರವನ್ನು ದುಷ್ಯಂತ ಶಕುಂತಲೆಯರ ಕಥೆಯೊಂದಿಗೆ ಹೇಳಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ವಿದಿತ-ಪ್ರಸಿದ್ಧವಾದ, ಪುರ್ವೋತ್ತರದ-ಹಿಂದು ಮುಂದಿನ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಶಕುಂತಲಾ - ಈಕೆಯ ಕಥೆ ಮಹಾಭಾರತದಲ್ಲಿ ತುಂಬ ಪ್ರಸಿದ್ಧವಾಗಿದೆ. ಮುಂದೆ ಪದ್ಮಪುರಾಣದಲ್ಲಿ ಮತ್ತು ಕಾಳಿದಾಸನ 'ಅಭಿಜ್ಞಾನ ಶಾಕುಂತಲಂ'' ನಾಟಕದಲ್ಲಿ ಅನೇಕ ತಿರುವುಗಳನ್ನು ಪಡೆದು ಬೆಳೆದು ಜನಪ್ರಿಯವಾಯಿತು. ಶಕುಂತಳೆ, ವಿಶ್ವಾಮಿತ್ರ ಮೇನಕೆಯರ ಮಗಳು. ಶಕುಂತ ಪಕ್ಷಿಗಳು ತಾಯಿ ಬಿಟ್ಟು ಹೋದ ಈ ಅನಾಥ ಮಗುವನ್ನು ನೋಡಿಕೊಂಡಿದ್ದರಿಂದ ಇವಳಿಗೆ ಶಕುಂತಳೆ ಎಂಬ ಹೆಸರು ಬಂದಿದೆ. ಮಹರ್ಷಿ ಕಣ್ವರು ಈ ಮಗುವನ್ನು ಕಂಡು ಪ್ರೀತಿಯಿಂದ ಆಶ್ರಮಕ್ಕೆ ತಂದು ಸಾಕಿದರು. ಹಿಮಾಲಯದ ಶಿಖರ ಪ್ರಾಂತ್ಯದಲ್ಲಿ ಮಾಲಿನೀ ನದಿಯ ದಡದಲ್ಲಿರುವ ಕಣ್ವಾಶ್ರಮದಲ್ಲಿ ಬೆಳೆದ ಶಕುಂತಲೆ ಅನುಪಮ ಸುಂದರಿ. ಅವಳು ಬೆಳೆದು ದೊಡ್ಡವಳಾz ಮೇಲೆ ಒಂದು ದಿನ ದುಷ್ಯಂತ ಮಹಾರಾಜ ಅಲ್ಲಿಗೆ ಬರುತ್ತಾನೆ. ಅಂದು ಕಣ್ವರು ಆಶ್ರಮದಲ್ಲಿ ಇರಲಿಲ್ಲ. ಶಕುಂತಲೆ-ದುಷ್ಯಂತ ಪರಸ್ಪರ ಪ್ರೀತಿಸುತ್ತಾರೆ. ಆದರೆ ಮದುವೆಯಾಗಲು ಶಕುಂತಲೆ ತನಗೆ ಗಂಡುಮಗುವಾದರೆ ಅವನಿಗೇ ಯುವರಾಜಪಟ್ಟವನ್ನು ಕಟ್ಟಬೇಕು ಎಂಬ ಶರತ್ತಿನೊಂದಿಗೆ ದುಷ್ಯಂತನ್ನು ಮದುವೆಯಾಗುತ್ತಾಳೆ. ಗಾಂಧರ್ವ ವಿವಾಹ ಮಾಡಿಕೊಂಡ ದುಷ್ಯಂತನು ಅವಳಿಗೆ ಆಶ್ವಾಸನೆ ಕೊಟ್ಟು ಊರಿಗೆ ಹಿಂದಿರುಗುವಾಗ ''ಸೈನಿಕರನ್ನು ಕಳಿಸಿ ನಿನ್ನನ್ನು ಕರೆಸಿಕೊಳ್ಳುತ್ತೇನೆ'' ಎಂದು ಆಶ್ವಾಸನೆ ಕೊಡುತ್ತಾನೆ. ಆದರೆ ಅವನು ಹಾಗೆ ಕರೆಸಿಕೊಳ್ಳುವುದೇ ಇಲ್ಲ. ಕಣ್ವರು ತೀರ್ಥಯಾತ್ರೆ ಮುಗಿಸಿಕೊಂಡು ಬಂದು ನಡೆದ ಸಂಗತಿಯನ್ನು ತಿಳಿದು ಶಕುಂತಲೆಯನ್ನು ಹರಸುತ್ತಾರೆ. ಇಕ್ಷ್ವಾಕು ವಂಶದ ದುಷ್ಯಂತನಿಗೂ ಒಳ್ಳೆಯದಾಗಲಿ ಎಂದು ಶುಭಾಶೀರ್ವಾದ ಮಾಡುತ್ತಾರೆ. ಗರ್ಭಿಣಿಯಾಗಿದ್ದ ಶಕುಂತಲೆ ಒಬ್ಬ ಮಗನನ್ನು ಹಡೆಯುತ್ತಾಳೆ. ಶಕುಂತಲೆ ಆರು ವರ್ಷ ಆನಂದವಾಗಿ ಆಶ್ರಮದಲ್ಲೇ ಇರುತ್ತಾಳೆ. ಆರನೇ ವರ್ಷದೊಳಗೆ ಹುಡುಗನು ಬಲಿಷ್ಠನಾಗಿ ಬೆಳೆದು ಸಿಂಹಗಳನ್ನು ಎಳೆದು ತಂದು ಮರಕ್ಕೆ ಕಟ್ಟುತ್ತಿದ್ದುದರಿಂದ ಅವನಿಗೆ ಸರ್ವದಮನ ಎಂಬ ಹೆಸರು ಬರುತ್ತದೆ. ಆರು ವರ್ಷಗಳಾದ ಮೇಲೆ ಕಣ್ವರು ಶಕುಂತಲೆಯನ್ನು ಪತಿಗೃಹಕ್ಕೆ ಕಳಿಸುತ್ತಾರೆ. ಆದರೆ ತನಗೆ ಅವಳ ಪರಿಚಯವೇ ಇಲ್ಲವೆಂದು ದುಷ್ಯಂತ ಅವಳನ್ನು ನಿರಾಕರಿಸುತ್ತಾನೆ. ಮಗನಿಗೆ ಯುವರಾಜ್ಯಾಭಿಷೇಕವಾಗಲಿ, ಮಗನೆಂದೇ ಅಪ್ಪ ಒಪ್ಪುವುದಿಲ್ಲ. ಶಕುಂತಲೆ ರೋಷ ಅವಮಾನಗಳಿಂದ ಕುದಿಯುತ್ತಾಳೆ. ಇಂಥ ಜಾಗದಲ್ಲಿ ಇರುವುದೇ ಬೇಡವೆಂದು ಅರಮನೆಯನ್ನು ಬಿಟ್ಟು ಹೊರಡುತ್ತಾಳೆ. ಅಷ್ಟರಲ್ಲ್ಲಿ ಆಕಾಶವಾಣಿಯಾಗುತ್ತದೆ:  
ಯಯಾತಿ-ಅನೇಕ ಏರುಪೇರುಗಳಿಂದ ಕೂಡಿದ ಈತನ ವಿಚಾರವಾಗಿ ಭಾರತೀಯ ಸಾಹಿತ್ಯದಲ್ಲಿ ಅನೇಕ ಕಥೆ, ಕಾದಂಬರಿ, ನಾಟಕಗಳು ಚರ್ಚೆ ನಡೆಸಿವೆ. ನಹುಷನ ಎರಡನೆಯ ಮಗನಾದ ಈತ ಮೊದಲ ಮಗ ತಿರಸ್ಕರಿಸಿದ ರಾಜ್ಯಕ್ಕೆ ಒಡೆಯನಾದ. ಶುಕ್ರಾಚಾರ್ಯರ ಮಗಳು ದೇವಯಾನಿಯನ್ನೂ ವೃಷಪರ್ವನ ಮಗಳಾದ ಶರ್ಮಿಷ್ಠೆಯನ್ನೂ ಮದುವೆಯಾಗಿ ಯದು, ಪೂರು, ತುರ್ವಸು, ದ್ರುಹ್ಯ, ಅನುದ್ರುಹ್ಯ ಎಂಬ ಐವರು ಗಂಡು ಮಕ್ಕಳನ್ನು ಪಡೆದ. ಮಾಧವಿ ಇವನ ಒಬ್ಬಳೇ ಮಗಳು.  
ಶರ್ಮಿಷ್ಠೆಯನ್ನು ಹೆಚ್ಚು ಪ್ರೀತಿಸುತ್ತಿದ್ದಾನೆಂಬ ಕಾರಣಕ್ಕೆ ಶುಕ್ರಾಚಾರ್ಯರು ಇವನಿಗೆ ಅಕಾಲವೃದ್ಧಾಪ್ಯ ಬರಲೆಂದು ಶಾಪವಿತ್ತರು. ಆದರೆ ಭೋಗ ಜೀವನದ ತೃಷ್ಣೆ ನಂದಿರಲಿಲ್ಲವಾದ್ದರಿಂದ ಯಯಾತಿ ಪೂರುವಿನೀದ ಯೌವನ ವಿನಿಮಯ ಮಾಡಿಕೋಂಡು ಅವನಿಗೆ ಪಟ್ಟಕಟ್ಟಿ ತಪಸ್ಸಿಗೆ ಹೋದ ಗುರುದಕ್ಷಿಣೆಯಾಗಿ ಬಂದ ಗಾಲವನಿಗೆ ಮಾಧವಿಯನ್ನು ಕೊಟ್ಟು ಅವಳು ಗುರುದಕ್ಷಿಣೆ ತೀರುವವರೆಗೆ ಇಕ್ಷ್ವಾಕು, ಉಫೀನರ, ದವೋದಾಸ ಮತ್ತು ವಿಶ್ವಾಮಿತ್ರರ ಸಹವಾಸ ಮಡಿ ಅಷ್ಟಕ, ಪ್ರತರ್ದನ, ಶಿಬಿ, ಔಶೀನರ ಎಂಬ ಮಕ್ಕಳನ್ನು ಪಡೆಯಬೇಕಾಯಿತು. ಪತ್ನಿಯರೊಂದಿಗೆ ಮತ್ತು ವಿಶ್ವಾಚಿ ಎಂಬ ಅಪ್ಸರೆಯೊಂದಿಗೆ ನಡೆಸಿದ ಭೋಗ ಜೀವನದಲ್ಲಿ ಆಸೆಗೆ ಅಂತ್ಯವಿಲ್ಲ ಎಂಬ ಸತ್ಯವನ್ನರಿತು ಭೃಂಗ ತುಂಬ ಎಂಬಲ್ಲಿ ಘೋರ ತಪಸ್ಸು ಮಾಡಿ ದಿವ್ಯಲೋಕದ ಸದಸ್ಯನಾದ. ಆದರೆ ಅಲ್ಲೂ ತಾನು ಶ್ರೇಷ್ಠ ಸಾಧಕನೆಂಬ ಅಹಂಕಾರದಿಂದಾಗಿ ಉಳಿದವರನ್ನೆಲ್ಲ ಹೀಯಾಳಿಸಿ ಇಂದ್ರನ ಶಾಪಕ್ಕೆ ಗುರಿಯಾಗಿ ತನ್ನ ಮಹಿಮೆ ಕಳೆದುಕೊಂಡು ಭೂಮಿಗೆ ಇಳಿದ. ಮೊದಲು ಮಗ ಪೂರು ಸಹಾಯ ಮಾಡಿದ್ದಂತೆ ಈಗ ಯಾಗ ಮಾಡುತ್ತಿದ್ದ ನಾಲ್ವರು ಮೊಮ್ಮಕ್ಕಳು ತಾವು ಮಾಡಿದ ಯಾಗದಿಂದಾಗಿ ಅರ್ಜಿಸಿದ್ದ ಪುಣ್ಯಫಲವನ್ನು ಯಯಾತಿಗೆ ಎರವಲಾಗಿ ಕೊಟ್ಟು ಅವನನ್ನು ಸ್ವರ್ಗಕ್ಕೆ ಏರಿಸಿ ತಾವೂ ಸ್ವರ್ಗವನ್ನು ಪಡೆದರು. ಮಾಧವಿಯೂ ತಂದೆಗೆ ತನ್ನ ಪುಣ್ಯದ ಎಂಟನೇ ಒಂದು ಭಾಗವನ್ನು ಸಮರ್ಪಿಸಿ ಸ್ವರ್ಗಯಾನಕ್ಕೆ ನೆರವಾದಳು.  
ಮಹಾ ಪರಾಕ್ರಮಿಯಾಗಿದ್ದರೂ ಯಯಾತಿ ತನ್ನ ಸ್ವರ್ಥ ಲೋಲುಪತೆ, ಪಕ್ಷಪಾತ ಬುದ್ಧ ಮತ್ತು ಗರ್ವಭಾವಗಳಿಂದಾಗಿ ತನ್ನ ಪತನವನ್ನು ತಾನೇ ತಂದುಕೊಂಡ. ತರುಣನಾದ ಮಗ ತನ್ನ ತಾರುಣ್ಯವನ್ನು ಯಯಾತಿಗೆ ಬಿಟ್ಟುಕೊಟ್ಟು ಮುಪ್ಪು ತೆಗೆದುಕೊಂಡರೂ ಯಯಾತಿಗೆ ಆತ್ಮದ್ರೋಹದ ಚಿಂತೆ ಕಾಡಲಿಲ್ಲ. ಹೆರಿಗೆಯಾದ ಮೇಲೆ ಮತ್ತೆ ಕನ್ಯೆಯಾಗುವ ವರ ಪಡೆದಿದ್ದ ಮಗಳು ಮಾಧವಿಗೆ ಒಂದು ಸರಿಯಾದ ಗತಿಯನ್ನು ಕಾಣಿಸದೆ ಹೋದದ್ದು ಇವನ ಸಂಸಾರ ಚಿಂತನೆಯ ಕೊರತೆಯನ್ನು ಎತ್ತಿ ತೋರುವಂತಹದಾಗಿದೆ. ಇಷ್ಟಾದರೂ ಮಹಾಸಾಧಕನಾದ ಈತನ ನೆರವಿಗೆ ಮಗ ಪೂರು, ಮಗಳು ಮಾಧವಿ, ಮೊಮ್ಮಕ್ಕಳು ಎಲ್ಲರೂ ಟೊಂಕ ಕಟ್ಟಿ ನಿಂತದ್ದು ಮೆಚ್ಚಬೇಕಾದ ಅಂಶವಾಗಿದೆ.  
ಲೋಕ ಸಂಪ್ರದಾಯವನ್ನು ಮೀರುವ ಆಯುರ್ವಿನಿಮಯ ಮತ್ತು ಪುಣ್ಯ ವಿನಿಮಯ ಈ ಸಂಗತಿಗಳು ನಚಿಕೇತನ ಕಥೆಯಂತೆ ಆಯಾಮವನ್ನು ವಿಸ್ತರಿಸುತ್ತವೆ. ಮಹಾಭಾರತದ ಆದಿಪರ್ವದಲ್ಲಿ 78ನೇ ಅಧ್ಯಾಯದಿಂದ 83ನೇ ಅಧ್ಯಾಯದವರೆಗೆ ಈತನ ಕಥೆ ಹಬ್ಬಿದೆ.
</details>
