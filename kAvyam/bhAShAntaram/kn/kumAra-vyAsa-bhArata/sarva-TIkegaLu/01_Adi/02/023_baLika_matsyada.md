+++
title = "023 ಬಳಿಕ ಮತ್ಸ್ಯದ"

+++

<details><summary>ಗದ್ಯ (ಕ.ಗ.ಪ) </summary>

23. ನಂತರ, ಮೀನಿನ ಹೊಟ್ಟೆಯಲ್ಲಿ ಹುಟ್ಟಿದ ಕಮಲದಂತೆ ಕಣ್ಣುಳ್ಳ ಹೆಣ್ಣು ಮತ್ಸ್ಯಗಂಧಿನಿಯಾಗಿ ಬೆಳೆಯುತ್ತಿರಲು, ಪರಾಶರ ಋಷಿಯ ಸಂಗವಾಗಿ ಯೋಜನಗಂಧಿಯಾದಳು. ಆ ಯೋಜನಗಂಧಿಯಲ್ಲಿ ಮೋಡದಂತೆ ಕಪ್ಪು ಬಣ್ಣದ, ಚೆನ್ನಾಗಿ ಕಟ್ಟಿದ  ಕಂದು ಬಣ್ಣದ ಜಟೆಯ ವೇದವ್ಯಾಸ ಮುನಿಶ್ರೇಷ್ಠ ಅವತರಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಭ್ರಶ್ಯಾಮ-ಮೋಡದಂತೆ ಕಪ್ಪಾದವ, ಪಿಂಗಳ-ನಸುಗೆಂಪು, ಪರಿಬದ್ಧ-ಚೆನ್ನಾಗಿ ಕಟ್ಟಲ್ಪಟ್ಟ, ವ್ರತಿ-ಯತಿ, ವ್ರತವನ್ನು ಕೈಗೊಂಡವನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಪರಾಶರ - ವಸಿಷ್ಠ ಪುತ್ರನಾದ ಶಕ್ತಿ ಮಹರ್ಷಿಯಿಂದ ಅದೃಶ್ಯನ್ತಿಯೆಂಬಾಕೆಯಲ್ಲಿ ಜನಿಸಿದವ. ಕಲ್ಮಾಷಪಾದ ಎಂಬ ರಾಕ್ಷಸ, ಶಕ್ತಿ ಮಹರ್ಷಿಯನ್ನು ಕೊಂದಾಗ ಅದೃಶ್ಯಂತಿ ಗರ್ಭಿಣಿಯಾಗಿದ್ದಳು. ಈ ವಿಷಯ ತಿಳಿಯದೆ ಸಂತತಿ ವಿಚ್ಛೇದದಿಂದ ಖತಿಗೊಂಡು ದೇಹ ತ್ಯಾಗ ಮಾಡಲು ಹೊರಟ ವಸಿಷ್ಠ ವಿಫಲನಾಗಿ ಆಶ್ರಮಕ್ಕೆ ಹಿಂತಿರುಗಿದ. ನಡೆದಾಡುತ್ತಿದ್ದ ಅದೃಶ್ಯನ್ತಿಯ ಗರ್ಭದಿಂದ ವೇದಾಧ್ಯಯನ ಧ್ವನಿ ಕೇಳಿ, ಸೊಸೆ ಗರ್ಭಿಣಿಯೆಂದು ತಿಳಿದು ವಸಿಷ್ಠನ ಮನಸ್ಸಿಗೆ  ಶಾಂತಿಯುಂಟಾಯಿತು. ಕೆಲಕಾಲದಲ್ಲಿಯೇ ಅದೃಶ್ಯನ್ತಿ ಗಂಡು ಮಗುವನ್ನು ಪ್ರಸವಿಸಿದಳು. ಸಂತತಿ ವಿಚ್ಛೇದನದಿಂದ ಪರಾಶನಾಗಿದ್ದ (ಜೀವಿತಾಶೆಯನ್ನು ತೊರೆದವ) ವಸಿಷ್ಠ ಮರಳಿ ಗೃಹಸ್ಥಾಶ್ರಮದಲ್ಲಿ ನೆಲೆಗೊಂಡ ಕಾರಣ ಆ ಮಗುವಿಗೆ ಪರಾಶರನೆಂದು ನಾಮಕರಣ ಮಾಡಿದ.   
ವೇದವ್ಯಾಸ - ಕೃಷ್ಣವರ್ಣದ ಯಮುನಾ ನದಿಯ ಒಂದು ದ್ವೀಪದಲ್ಲಿ ಜನಿಸಿದವನಾದುದರಿಂದ ಕೃಷ್ಣದ್ವೈಪಾಯನನೆಂತಲೂ, ಬದರೀವನದಲ್ಲಿ ಆಶ್ರಮವನ್ನು ಕಲ್ಪಿಸಿಕೊಂಡು ತಪಸ್ಸು ಮಾಡುತ್ತಿದ್ದವನಾದ್ದರಿಂದ ಬಾದರಾಯಣನೆಂತಲೂ, ಪರಾಶರ ಮುನಿಯ ಪುತ್ರನಾದುದರಿಂದ ಪಾರಾಶರ್ಯನೆಂತಲೂ, ವೇದಗಳನ್ನು ವಿಭಾಗ ಮಾಡಿದ ಕಾರಣ ವೇದವ್ಯಾಸನೆಂತಲೂ, ಕೃಷ್ಣವರ್ಣದ ಮೈ ಬಣ್ಣವುಳ್ಳವನಾದ್ದರಿಂದ ಕೃಷ್ಣನೆಂತಲೂ ಹೆಸರು. ಈತ ಪರಾಶರ ಮುನಿಯಿಂದ ಸತ್ಯವತಿ (ಮತ್ಸ್ಯಗಂಧಿÉ)ಯಲ್ಲಿ ಜನಿಸಿದವ.  
ಮತ್ಸ್ಯಗಂಧಿ - ಸತ್ಯವತಿಯ ನಾಮಾಂತರ. ಉಪರಿಚರವಸುವಿನ ಮಗಳು. ಮತ್ಸ್ಯದಿಂದ ಜನಿಸಿದವಳಾಗಿ ಮತ್ಸ್ಯಗಂಧಿ ಎಂಬ ಹೆಸರು. ದಾಸರಾಜನಿಂದ ಪೋಷಿತಳು. ಪರಾಶರ ಮುನಿಯಿಂದ ಕೃಷ್ಣದ್ವೈಪಾಯನನನ್ನು ಪಡೆದಳು. ತನ್ನ ಕನ್ಯಾಧರ್ಮ ಲುಪ್ತವಾಗದಂತೆ ಪರಾಶರನನ್ನು ಬೇಡಿ ವರವನ್ನು ಪಡೆದಳು. ಪೂರ್ವಜನ್ಮದಲ್ಲಿ ಈಕೆ ಬರ್ಹಿಷದರೆಂಬ ಪಿತೃ ದೇವತೆಗಳ ಮಗಳು. ಆಗ ಆಕೆಗೆ ಅಚ್ಛೋದೆಯೆಂದು ಹೆಸರು. ಶಾಪದಿಂದ ಭೂಮಿಯಲ್ಲಿ ಜನಿಸಿದವಳು.  
ಮತ್ಸ್ಯಗಂಧಿ - ಗಿರಿಕಾ ಮತ್ತು ಉಪರಿಚರವಸು ಇವರ ಮಕ್ಕಳು ಮತ್ಸ್ಯಗಂಧಿ ಮತ್ತು ಮತ್ಸ್ಯ. ವಸುಚೇದಿ ರಾಜ್ಯದ ಅರಸು. ಇವನಿಗೆ ಇಂದ್ರನ ಬೆಂಬಲವೂ ಇತ್ತು. ಇಂದ್ರ ಇವನಿಗೆ ಒಂದು ವಿಮಾನ ರಥವನ್ನು, ವೈಜಯಂತೀ ಹಾರವನ್ನೂ ಕೊಟ್ಟಿದ್ದ. ಪಿತೃಗಳ ಅಪ್ಪಣೆಯಂತೆ ವಸು ಒಮ್ಮೆ ಬೇಟೆಗೆ ಹೋದ. ದಾರಿಯಲ್ಲಿ ಒಬ್ಬ ಕನ್ಯೆಯನ್ನು ನೋಡು ಕಾಮವುಂಟಾಗಿ ವೀರ್ಯಪತನವಾಯಿತು. ಅವನು ಅದನ್ನು ಬಾಳೆಎಲೆಯಲ್ಲಿ ಮುಚ್ಚಿಟ್ಟು ಒಂದು ಹದ್ದಿನ ಮೂಲಕ ತನ್ನ ಹೆಂಡತಿ ಗಿರಿಕೆಗೆ ಕಳುಹಿಸಿದನು. ಹದ್ದು ಅದನ್ನು ಹೊತ್ತು ಹಾರುತ್ತಿರುವಾಗ ಆ ಪೊಟ್ಟಣ ನೀರಿಗೆ ಬಿದ್ದಿತು. ಅದನ್ನು ಅದ್ರಿಕೆ ಎಂಬ ಮೀನು ನುಂಗಿತು. ಈ ಮೀನಿನ ಗರ್ಭದಿಂದ ಒಂದು ಗಂಡು ಮಗು ಮತ್ತು ಒಂದು ಹೆಣ್ಣುಮಗು ಹುಟ್ಟಿದವು. ಮತ್ಸ್ಯಗಂಧಿ ಒಬ್ಬ ಮೀನುಗಾರನ ಸಾಕುಮಗಳಾಗಿ ಬೆಳೆದಳು. ಇವಳಿಗೆ ಕಾಳಿ, ಗಂಧವತಿ, ಯೋಜನಗಂಧಿ ಎಂಬ ಹೆಸರುಗಳೂ ಇವೆ. ಇವಳ ತಮ್ಮ ಮತ್ಸ್ಯನು ಮತ್ಸ್ಯದೇಶದಲ್ಲಿ ಬೆಳೆದು ವಿರಾಟ ರಾಜನೆನ್ನಿಸಿಕೊಂಡ. ಪರಾಶರ - ವಸಿಷ್ಠ ಪುತ್ರನಾದ ಶಕ್ತಿ ಮಹರ್ಷಿಯಿಂದ ಅದೃಶ್ಯನ್ತಿಯೆಂಬಾಕೆಯಲ್ಲಿ ಜನಿಸಿದವ. ಕಲ್ಮಾಷಪಾದ ಎಂಬ ರಾಕ್ಷಸ, ಶಕ್ತಿ ಮಹರ್ಷಿಯನ್ನು ಕೊಂದಾಗ ಅದೃಶ್ಯಂತಿ ಗರ್ಭಿಣಿಯಾಗಿದ್ದಳು. ಈ ವಿಷಯ ತಿಳಿಯದೆ ಸಂತತಿ ವಿಚ್ಛೇದದಿಂದ ಖತಿಗೊಂಡು ದೇಹ ತ್ಯಾಗ ಮಾಡಲು ಹೊರಟ ವಸಿಷ್ಠ ವಿಫಲನಾಗಿ ಆಶ್ರಮಕ್ಕೆ ಹಿಂತಿರುಗಿದ. ನಡೆದಾಡುತ್ತಿದ್ದ ಅದೃಶ್ಯನ್ತಿಯ ಗರ್ಭದಿಂದ ವೇದಾಧ್ಯಯನ ಧ್ವನಿ ಕೇಳಿ, ಸೊಸೆ ಗರ್ಭಿಣಿಯೆಂದು ತಿಳಿದು ವಸಿಷ್ಠನ ಮನಸ್ಸಿಗೆ  ಶಾಂತಿಯುಂಟಾಯಿತು. ಕೆಲಕಾಲದಲ್ಲಿಯೇ ಅದೃಶ್ಯನ್ತಿ ಗಂಡು ಮಗುವನ್ನು ಪ್ರಸವಿಸಿದಳು. ಸಂತತಿ ವಿಚ್ಛೇದನದಿಂದ ಪರಾಶನಾಗಿದ್ದ (ಜೀವಿತಾಶೆಯನ್ನು ತೊರೆದವ) ವಸಿಷ್ಠ ಮರಳಿ ಗೃಹಸ್ಥಾಶ್ರಮದಲ್ಲಿ ನೆಲೆಗೊಂಡ ಕಾರಣ ಆ ಮಗುವಿಗೆ ಪರಾಶರನೆಂದು ನಾಮಕರಣ ಮಾಡಿದ.   
ವೇದವ್ಯಾಸ - ಕೃಷ್ಣವರ್ಣದ ಯಮುನಾ ನದಿಯ ಒಂದು ದ್ವೀಪದಲ್ಲಿ ಜನಿಸಿದವನಾದುದರಿಂದ ಕೃಷ್ಣದ್ವೈಪಾಯನನೆಂತಲೂ, ಬದರೀವನದಲ್ಲಿ ಆಶ್ರಮವನ್ನು ಕಲ್ಪಿಸಿಕೊಂಡು ತಪಸ್ಸು ಮಾಡುತ್ತಿದ್ದವನಾದ್ದರಿಂದ ಬಾದರಾಯಣನೆಂತಲೂ, ಪರಾಶರ ಮುನಿಯ ಪುತ್ರನಾದುದರಿಂದ ಪಾರಾಶರ್ಯನೆಂತಲೂ, ವೇದಗಳನ್ನು ವಿಭಾಗ ಮಾಡಿದ ಕಾರಣ ವೇದವ್ಯಾಸನೆಂತಲೂ, ಕೃಷ್ಣವರ್ಣದ ಮೈ ಬಣ್ಣವುಳ್ಳವನಾದ್ದರಿಂದ ಕೃಷ್ಣನೆಂತಲೂ ಹೆಸರು. ಈತ ಪರಾಶರ ಮುನಿಯಿಂದ ಸತ್ಯವತಿ (ಮತ್ಸ್ಯಗಂಧಿÉ)ಯಲ್ಲಿ ಜನಿಸಿದವ.
</details>
