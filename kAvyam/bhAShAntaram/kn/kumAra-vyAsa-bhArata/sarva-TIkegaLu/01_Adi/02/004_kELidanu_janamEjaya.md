+++
title = "004 ಕೇಳಿದನು ಜನಮೇಜಯ"

+++

<details><summary>ಗದ್ಯ (ಕ.ಗ.ಪ) </summary>

4. ಜನಮೇಜಯ ಮಹಾರಾಜನು ಅಭೀಷ್ಟದಿಂದ ಸರ್ಪಯಾಗ ಮಾಡಿದುದರಿಂದ ಉಂಟಾದ ದೊಡ್ಡ ಪಾಪ ಪರಿಹಾರಕ್ಕಾಗಿ ಈ ಮಹಾಕಥೆಯನ್ನು ಕೇಳಿದನು. ಋಷಿಗಳಿಂದ ನಮಸ್ಕರಿಸಲ್ಪಟ್ಟ ಪಾದಕಮಲಗಳನ್ನು ಹೊಂದಿರುವ ವೇದವ್ಯಾಸರು ರಚಿಸಿದ ವಿಸ್ತಾರವಾದ ಈ ಮಹಾಭಾರತ ಕಥಾಮೃತವನ್ನು ತಾನು ಅಲ್ಲಿ ಕೇಳಿದುದಾಗಿ ಸೂತನು ಹೇಳಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ವಿಘಾತಿ-ನಾಶ, ವರ-ಅಭೀಷ್ಟ, ಬಯಕೆ, ಅಪೇಕ್ಷೆ,
</details>

<details><summary>ಪಾಠಾನ್ತರ (ಕ.ಗ.ಪ) </summary>

[ವರ] - [ಗತ (ಆ)] ಸರ್ಪಯಾಗ ಮುಗಿದ ನಂತರ ಕೇಳಿದ ಕಥೆಯಾದ್ದರಿಂದ [ಗತ] ಪಾಠಾಂತರವೂ ಇದೆ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಜನಮೇಜಯ - ಸುಭದ್ರಾರ್ಜುನರ ಪುತ್ರ  ಅಭಿಮನ್ಯುವಿನಿಂದ ಜನಿಸಿದ ಪರೀಕ್ಷಿದ್ರಾಜನಿಂದ ಭದ್ರವತಿಯೆಂಬ ಪಟ್ಟ ಮಹಿಷಿಯಲ್ಲಿ ಜನಿಸಿದವ (ಅರ್ಜುನನ ಮರಿ ಮಗ), ತಂದೆ ಪರೀಕ್ಷಿತನು ಸರ್ಪ ಕಚ್ಚಿ ಮೃತನಾದುದರಿಂದ ಸರ್ಪ ಕುಲವನ್ನೇ ನಾಶ ಮಾಡಲು ಸಂಕಲ್ಪಿಸಿ ಸರ್ಪ ಯಾಗವನ್ನು ಮಾಡಿದನು.   
ಸರ್ಪಯಜ್ಞ - ಜನಮೇಜಯ ಸರ್ಪನಾಶಕ್ಕಾಗಿ ಮಾಡಿದ ಯಜ್ಞ  
ಸರ್ಪಯಾಗಕ್ಕೆ   
ಹೋತೃ - ಚಂಡಭಾರ್ಗವ ಮುನಿ (ಋಗ್ವೇದ ಮಂತ್ರ ಹೇಳತಕ್ಕವ)  
ಅಧ್ವರ್ಯು - ಪಿಂಗಳ ಋಷಿ (ಯಜುರ್ವೇದ ಮಂತ್ರ ಹೇಳತಕ್ಕವ)  
ಉದ್ಗಾತೃ - ಜೈಮಿನಿ ಮಹರ್ಷಿ (ಸಾಮವೇದ ಮಂತ್ರ ಹೇಳತಕ್ಕವ)  
ಬ್ರಹ್ಮ - ಅಂಗಿರಸಮುನಿ  
ಸದಸ್ಯರು - ಅಸಿತ, ದೇವಲ, ವ್ಯಾಸ, ಶ್ವೇತಕೇತು ಮುಂತಾದವರು
</details>
