+++
title = "014 ಕೇಳಿದನು ಜನಮೇಜಯ"

+++

<details><summary>ಗದ್ಯ (ಕ.ಗ.ಪ) </summary>

14. ವೈಶಂಪಾಯನನು ಹೇಳಿದ್ದನ್ನು ಜನಮೇಜಯ ಮಹಾರಾಜ ಕೇಳಿದನು. ಕೀಳಾದ ಪಾಪಗಳಿಗೆ ಪ್ರಾಯಶ್ಚಿತ್ತ ರೂಪವಾಗಿ ಮುನಿಗಳೇ ಕೇಳಿರಿ, ಕಲಿಯುಗದಲ್ಲಿ ಮಹಾಭಾರತ ಕಥಾಶ್ರವಣದಿಂದ ಲಕ್ಷ್ಮೀಲೋಲನಾದ ಹರಿಯ ನಾಮಸ್ತುತಿ ಫಲಿಸುವುದೆಂದು ಸೂತಪುರಾಣಿಕರು ತಿಳಿಸಿದರು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವೈಶಂಪಾಯನ - ಪೈಲ, ಸುಮಂತ, ಶಕ, ಜನಮೇಜಯರುಗಳಂತೆ ವೈಶಂಪಾಯನನೂ ವ್ಯಾಸರ ಪಂಚ ಪ್ರಮುಖ ಶಿಷ್ಯರಲ್ಲಿ ಒಬ್ಬ. ವಿಶಂಪು ಎಂಬ ಋಷಿಯ ಮಗ. ಯಜುರ್ವೇದ ವ್ಯಾಸಂಗಿಯಾಗಿದ್ದ. ಈತ ವ್ಯಾಸರ ಭಾರತವನ್ನು ಜನಮೇಜಯನಿಗೆ ಯಥಾವತ್ತಾಗಿ ಹೇಳಲು ನಿಯುಕ್ತನಾದ ಭಾಗ್ಯಶಾಲಿ. ಆದರೆ ಕಥೆಯನ್ನು ಕೇಳುತ್ತಿದ್ದ ಜನಮೇಜಯನು ನೂರಾರು ಸಂದರ್ಭಗಳಲ್ಲಿ ಇನ್ನಷ್ಟು ವಿವರಗಳನ್ನು ಬಯಸಿ ''ಯಥಾ ವೃತ್ತಂ ವಿಸ್ತರೇಣ ತಪೋಧನ'' ಎಂದು ಕೇಳಿದ್ದರಿಂದ ಮೂಲಕಥೆಯ ಸುತ್ತಣ ಸಂದರ್ಭಗಳನ್ನು ವಿವರಿಸುವ ಕೆಲಸವನ್ನೂ ವೈಶಂಪಾಯನ ಕೈಗೊಳ್ಳಬೇಕಾಯಿತು.   
ವೇದವ್ಯಾಸರು ಮಹಾಭಾರತವನ್ನು ರಚಿಸಿ ಅದನ್ನು ವ್ಯಾಖ್ಯಾನಿಸಲು ದೇವಲೋಕದಲ್ಲಿ ನಾರದನನ್ನೂ, ಪಿತೃಲೋಕದಲ್ಲಿ ದೇವಲನನ್ನೂ, ಗರುಡಗಂಧರ್ವ ಲೋಕದಲ್ಲಿ ಶುಕಮುನಿಯನ್ನೂ ಮಾನವ ಲೋಕದಲ್ಲಿ ವೈಶಂಪಾಯನನನ್ನೂ ನೇಮಿಸಿದ ಕಥೆ ಜನಜನಿತವಾಗಿದೆ. ('ಮಾನುಷೇ ಲೋಕೇ ವೈಶಂಪಾಯನ ಉಕ್ತವಾನ್')  

ವ್ಯಾಸರ ಮಹಾಭಾರತ ಕಥೆಯನ್ನು ನಿರೂಪಿಸುವ ಕಲೆ ವೈಶಂಪಾಯನನಿಗೆ ಅವಗತವಾಗಿತ್ತು. ಅಲ್ಲದೆ ಅವನ ಸ್ಮೃತಿಶಕ್ತಿ ಅಗಾಧವಾಗಿತ್ತು. ಗುರುಗಳೊಂದಿಗೆ ವೇದ ಸಾಹಿತ್ಯವನ್ನೆಲ್ಲ ಶೋಧಿಸಿ ನಾಲ್ಕು ವೇದಗಳಾಗಿ ವ್ಯವಸ್ಥೆಗೊಳಿಸುವ ಕಾರ್ಯವನ್ನೂ ಆತ ಮಾಡಿದ್ದರಿಂದ ಅವನ ಶಾಸ್ತ್ರಜ್ಞಾನ ನಿಶಿತವಾಗಿತ್ತು. ಉಗ್ರಶ್ರವನಿಗೆ ವಿವಿಧ ಪುರಾಣ ಕಥೆಗಳನ್ನು ಒಕ್ಕಣಿಸಿದ ಹಿನ್ನೆಲೆಯೂ ಈತನಿಗಿದೆ. ಈಗ ಜನಮೇಜಯನಿಗೆ ಸರ್ಪಯಾಗದ ಪರಿಣಾಮವಾಗಿ ಬಂದ ರೋಗವನ್ನು ಹೋಗಲಾಡಿಸುವುದು ವೈಶಂಪಾಯನನ ಉದದೇಶವಾಗಿತ್ತು. ಆದುದರಿಂದ ಗ್ರಂಥವನ್ನು ಎದುರಿಗೆ ಇರಿಸಿಕೊಂಡು ವೈಶಂಪಾಯನನು ಹೇಳುತ್ತ ಹೋದ. ಜನಮೇಜಯನು ಪಾಂಡವರ ವಂಶದವನೇ ಆಗಿದ್ದರೂ ಅವನಿಗೆ ವೈಶಂಪಾಯನರಿಗಿದ್ದ ತಲಸ್ಪರ್ಶಿಯಾದ ಐತಿಹಾಸಿಕ ತಿಳಿವಳಿಕೆ ಇರಲಿಲ್ಲ. ಆದರೆ ಎಲ್ಲವನ್ನೂ ಕೇಳಿ ತಿಳಿಯಬೇಕೆಂಬ ಹಂಬಲ ಮಾತ್ರ ಉಗ್ರವಾಗಿತ್ತು. ಇವನ ಈ ಜ್ಞಾನದ ಹಸಿವಿನಿಂದಾಗಿ ನಮಗೂ ಎಲ್ಲವನ್ನೂ ವಿವರವಾಗಿ ತಿಳಿಯುವ ಅವಕಾಶ ಒದಗಿದೆ. ವ್ಯಾಸರೇ ಮಹಾಭಾರತತಂಥ ವಿಸ್ತಾರಗ್ರಂಥ ಬರೆದಿದ್ದಾರೆ. ಆದರೆ ಅದು ಇತಿಹಾಸ ಕಾವ್ಯ-ಪುರಾಣ ಎರಡೂ ಆಗಿರುವುದರಿಂದ ಎಷ್ಟೋ ಪ್ರಸಂಗಗಳನ್ನು ಉಲ್ಲೇಖಿಸಿ ವ್ಯಾಸರು ಮುಂದುವರಿಯುತ್ತಾರೆ. ಜನಮೇಜಯನು ಬಯಸಿದ ಸಾಂದರ್ಭಿಕ ವಿವರಗಳನ್ನೆಲ್ಲ ವೈಶಂಪಾಯನರು ವಿಸ್ತಾರವಾಗಿ ವರ್ಣಿಸಿರುವುದರಿಂದ ಆತ ಬರಿಯ 'ಪಾಠಕ'ನಾಗದೆ ಕಥಕನೂ ನಿರೂಪಕನೂ ವ್ಯಾಖ್ಯಾನಕಾರನೂ ಆಗಿ ಬೆಳೆದಿರುವುದು ಎಲ್ಲರೂ ಗಮನಿಸಬೇಕಾದ ಅಂಶ. ಈ ಕಾರಣದಿಂದ ವ್ಯಾಸಭಾರತವು ವೈಶಂಪಾಯನನ ಕೈಯಲ್ಲಿ ಮರುಹುಟ್ಟು ಪಡೆದಂತಾಗಿದೆ. ಕಥಾನಕವನ್ನು ಸರ್ವಾಂಗ ಪರಿಪೂರ್ಣವಾಗಿ ಮಾರ್ಪಡಿಸಲು ವೈಶಂಪಾಯನನು ಈ ಕಥೆಯ ಗರ್ಭದಲ್ಲಿ ಇತಿಹಾಸ, ಸ್ಥಳ ಪುರಾಣ, ಭೌಗೋಳಿಕ ವಿವರ, ಸಾಂಸ್ಕೃತಿಕ ಹಿರಿಮೆ, ಆಡಳಿತ ವ್ಯವಸ್ಥೆ, ಜ್ಯೋತಿಷ, ರಾಜಸಂಪ್ರದಾಯಗಳು, ವರ್ಣಾಶ್ರಮ ವ್ಯವಸ್ಥೆ ಇವುಗಳನ್ನೆಲ್ಲ ಸೇರಿಸಿ ಹಿಗ್ಗಿಸಿದ್ದಾನೆ. ಹೀಗಾಗಿ ಮಹಾಭಾರತವನ್ನು ಕುರಿತು ಚಿಂತಿಸುವವರು ಈ ಭಾರತಕ್ಕೆ ಒಂದು ವಿಶ್ವಕೋಶದ ನೆಲೆಯನ್ನು ಕಾಣಿಸಿದ ವೈಶಂಪಾಯನನನ್ನು ಕೃತಜ್ಞತೆಯಿಂದ ಸ್ಮರಿಸುತ್ತಾರೆ.
</details>
