+++
title = "001 ಸೂತನೈತನ್ದನು ಜಗದ್ವಿ"

+++

<details><summary>ಗದ್ಯ (ಕ.ಗ.ಪ) </summary>

1. ಜಗದ್ವಿಖ್ಯಾತರಾದ ಶೌನಕರೇ ಮೊದಲಾದ ಮುನಿಗಳ ಸಮೂಹ ಇರುವ ಪವಿತ್ರವಾದ ನೈಮಿಶಾರಣ್ಯದ ಶ್ರೇಷ್ಠವಾದ ಆಶ್ರಮಕ್ಕೆ ಸೂತಪುರಾಣಿಕನು ಆಗಮಿಸಿದನು. ಆತನನ್ನು ತಪಸ್ವಿ ಸಮೂಹ ಕಂಡು, ಮಧುರಪ್ರೀತಿ ವಚನಾಮೃತದಿಂದ ಕುಶಲ ಕ್ಷೇಮ ವಿಚಾರಿಸಿ ಮರ್ಯಾದೆ ಮಾಡಿದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ಸಂಘಾತ-ಸಮೂಹ, ಸಂಭಾವನೆ-ಸನ್ಮಾನ, ಮರ್ಯಾದೆ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

"ಶೌನಕ - ಅಚಾರ್ಯ ಶೌನಕರು ನೈಮಿಷಾರಣ್ಯ (ಉತ್ತರದ ಸೀತಾಪುರ ಜಿಲ್ಲೆಯ ನಿಮ್‍ಸಾರ್) ದಲ್ಲಿ ದೊಡ್ಡ ಗುರುಕುಲದ ಕುಲಪತಿಗಳಾಗಿದ್ದರು. ಅಲ್ಲಿ ಹನ್ನೆರಡು ವರ್ಷ ಮಹಸತ್ರ ಎಂಬ ಯಾಗ ಮಾಡಿದಾಗ ಎಲ್ಲ ದೇಶಗಳ ಮಹರ್ಷಿಗಳೂ ಬಂದಿದ್ದರಂತೆ. ಇವರಿದ್ದ ನೈಮಿಷಾರಣ್ಯ ಒಂದು ಪುಣ್ಯಕ್ಷೇತ್ರ. ರಥದ ನೇಮಿಯು ಬಿದ್ದ ಪವಿತ್ರ ಸ್ಥಳವಾದ್ದರಿಂದ ಋಷಿಗಳು ಇಲ್ಲೇ ತಪಸ್ಸಿಗೆ ನಿಂತುದರಿಂದ ನೈಮಿಷಾರಣ್ಯ ಎಂಬ ಹೆಸರು ಬಂದಿದೆ. ಯಾಗ ಸಮಾಪ್ತಿಯ ನಂತರ ಶೌನಕರು ಉಗ್ರಶ್ರವರನ್ನು ಕರೆಸಿ ಅವರಿಂದ ಮಹಾಭಾರತ ವಾಚನ-ವ್ಯಾಖ್ಯಾನ ಮಾಡಿಸಿದ್ದು ಒಂದು ವಿಶೇóಷ. ಸಿದ್ಧ ಸೇವಿತವಾದ ಈ ಪುಣ್ಯಕ್ಷೇಥ್ರದ ಮಹಿಮೆ ಎಷ್ಟೆಂದರೆ ಸರಸ್ವತೀ ನದಿಯ ತೀರದಲ್ಲಿ ಅಶ್ರಮ ಕಟ್ಟಿಕೊಳ್ಳಲು ಜಾಗವಿಲ್ಲದೆ ಋಷಿಗಳು ಪೂರ್ವ ದಿಕ್ಕಿಗೆ ಚಲಿಸಿ ಅಲ್ಲಿಂದ ಯಾಗಕ್ಷೇತ್ರಕ್ಕೆ ಬರುತ್ತಿದ್ದರಂತೆ. ಹೀಗೆ ಅವರು ವಾಸಿಸಬೇಕಾಗಿ ಬಂದಾಗ ಋಷಿಗಳ ಮೇಲಣ ಮಮತೆಯಿಂದ ಸರಸ್ವತೀ ನದಿ ತನ್ನ ಪಾತ್ರವನ್ನು ಬದಲಾಯಿಸಿ ಪಶ್ಚಿಮದಿಂದ ಪೂರ್ವಕ್ಕೆ ಹರಿದ ಬಂದಿತಂತೆ.  
ಸಾವಿರಾರು ಶಿಷ್ಯರಿಗೆ ಬೋಧಿಸಿದ ಶೌನಕರು ಶನುಕ ಎಂಬಾತನ ಪುತ್ರ. ಇವರು ಮಹಾ ಆಚಾರ್ಯರಲ್ಲಿ ಒಬ್ಬರಾಗಿದ್ದು ಪತಂಜಲಿ ಮತ್ತು ವ್ಯಾಸರೊಂದಿಗೆ ಪ್ರಕೀರ್ತಿತರಾಗಿದ್ದಾರೆ. ಇವನು ಅರಣ್ಯಕ, ಋಕ್ ಪ್ರಾತಿಶಾಖ್ಯ ಮೊದಲಾದ ಹತ್ತಾರು ಗ್ರಂಥಗಳನ್ನು ಬರೆದಿದ್ದಾರೆ. ಗೃಹ್ಯಸೂತ್ರವನ್ನು ಬರೆದ ಅಶ್ವಲಾಯನಾಚಾರ್ಯನು ಇವರ ಶಿಷ್ಯನಾಗಿದ್ದ. ಶೌನಕರು ಶಿಲ್ಪಶಾಸ್ತ್ರದ ಬಗೆಗೂ ಒಂದು ಗ್ರಂಥವನ್ನು ಬರೆದಿದ್ದಾನೆಂದು ಮತ್ಸ್ಯಪುರಾಣ ಹೇಳುತ್ತದೆ. ಇವರ ವಸ್ತುನಿಷ್ಠ ವಿಮರ್ಶೆ ಎಷ್ಟು ಪಕ್ವವಾಗಿತ್ತೆನ್ನುವುದಕ್ಕೆ ಒಂದು ನಿದರ್ಶನ ಕೊಡಬಹುದು. ಇವರ ಶಿಷ್ಯ ಅಶ್ವಲಾಯನಾಚಾಯ 'ಶ್ರೌತ ಸೂತ್ರಗಳು' ಎಂಬ ಗ್ರಂಥವನ್ನು ಬರೆದು ಪ್ರಸಿದ್ಧನಾದ. ವಾಸ್ತವವಾಗಿ ಅವನಿಗಿಂತ ಮೊದಲೇ ಶ್ರೌತಶಾಸ್ತ್ರವನ್ನು ಕುರಿತು ಗುರು ಶೌನಕರೇ 'ಶ್ರೌತ್ರಶಾಸ್ತ್ರ' ಎಂಬ ಗ್ರಂಥವನ್ನು  ಬರೆದಿದ್ದರು. ಶಿಷ್ಯನ ಕೃತಿಯನ್ನು ಮುಕ್ತಕಂಠದಲ್ಲಿ ಹೊಗಳಿದ್ಧೇ ಅಲ್ಲದೆ ತಾವು ಬರೆದ ಕೃತಿ ಶಿಷ್ಯನ ಕೃತಿಗೆ ಸಮನಲ್ಲ ಎನ್ನಿಸಿದಾಗ ತಮ್ಮ ಕೃತಿಯನ್ನೇ ಸುಟ್ಟುಹಾಕಿದರಂತೆ. ಇಷ್ಟು ನಿರ್ಮತಸ್ರದ ಮನಸ್ಸು ಶ್ರೀಶೌನಕರದು. ಇವರು ವಾಸವಾಗಿದ್ದ ನೈಮಿಷಾರಣ್ಯವು ಒಂದು ಪ್ರಸಿದ್ಧ ತೀರ್ಥಕ್ಷೇತ್ರವೂ ಆಗಿದೆ. ಗೋಮತಿ ನದಿಯ ಎಡದಂಡೆಯ ಮೇಲಿರುವ ಕಾಡು ಎಂದೂ ಇದನ್ನು ಕೆಲವರು ಗುರುತಿಸುತ್ತಾರೆ. (''ನೈಮಿಷೇ ಗೋಮತೀ ತೀರೇ ತತ್ರ ನಾಗಾಹ್ವಯಂ ಪುರಂ.'')  
ಪ್ರಪ್ರಥಮವಾಗಿ ಅಖಿಲ ಭಾರತದ ಮಹರ್ಷಿಗಳ ಎದುರಿಗೇ ದೀರ್ಘವಾಗಿ ವ್ಯಾಸ ವಿರಚಿತ 'ಮಹಾಭಾರತ' ಗ್ರಂಥದ ಪಠನ ಮತ್ತು ವ್ಯಾಖ್ಯಾನಗಳನ್ನು ರೋಮಹರ್ಷಣಿಯ ಮಗ ಉಗ್ರಶ್ರವ ಶ್ರೌತಿಗಳು ಹೇಳಿದ್ದು ಶೌನಕರ ಘನ ಅಧ್ಯಕ್ಷತೆಯ ಸಮಾರಂಭದಲ್ಲಿ!  
ಸೂತ - ನೈಮಿಶಾರಣ್ಯವಾಸಿಗಳಾದ ಮುನಿಸಮೂಹಕ್ಕೆ ಅನೇಕ ಪುರಾಣಗಳನ್ನೂ, ಇತಿಹಾಸಗಳನ್ನೂ ತಿಳಿಸುತ್ತಿದ್ದ ಮಹರ್ಷಿ. ರೋಮ ಹರ್ಷಣನೆಂಬುದು ನಾಮಾಂತರ.  
ನೈಮಿಶ - ಗೋಮತೀ ನದೀ ತೀರದಲ್ಲಿರುವ ಮಹಾ ಪವಿತ್ರವಾದ ಒಂದು ವನ. ಇದನ್ನು ಈಗ ನಿಮ್ಸಾರ ಎಂದು ಕರೆಯುತ್ತಾರೆ.   
ಶೌನಕ - ಭೃಗುವಂಶದ ಮಹರ್ಷಿ. ನೈಮಿಶಾರಣ್ಯದಲ್ಲಿ ವಾಸವಾಗಿದ್ದ."
</details>
