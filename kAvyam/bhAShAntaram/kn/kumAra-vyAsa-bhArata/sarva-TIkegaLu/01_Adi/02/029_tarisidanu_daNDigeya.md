+++
title = "029 ತರಿಸಿದನು ದಣ್ಡಿಗೆಯ"

+++

<details><summary>ಗದ್ಯ (ಕ.ಗ.ಪ) </summary>

29. ಭೀಷ್ಮನು ಪಲ್ಲಕ್ಕಿಯನ್ನು ತರಿಸಿದನು. ದಂಡಧಾರಿ ಸೇವಕರು ನಡೆಯುವಾಗಿನ ಉದ್ಘೋಷದೊಡನೆ ಕಮಲಮುಖಿಯಾದ ಯೋಜನಗಂಧಿಯನ್ನು ತಂದು ತಂದೆಗೆ ಮದುವೆ ಮಾಡಿದನು. ಸಂಭ್ರಮಿಸಿ ಮಗ ನುಡಿದ ಪ್ರತಿಜ್ಞೆಯನ್ನು ಕೇಳಿದ ಶಂತನು "ಮರಣವು ನಿನ್ನ ಅಪೇಕ್ಷೆಯಂತಾಗಲಿ" ಎಂದು ಭೀಷ್ಮನಿಗೆ ವರವನ್ನು ಕೊಟ್ಟನು.
</details>

<details><summary>ಪದಾರ್ಥ (ಕ.ಗ.ಪ) </summary>

ದಂಡಿಗೆ-ಪಲ್ಲಕ್ಕಿ, ದಂಡಿಯಚರರು-ದಂಡಧಾರಿ ಸೇವಕರು, ಉಗ್ಗಡಣೆ-ಉದ್ಘೋಷಣೆ, ಉರವಣಿಸು-ಸಂಭ್ರಮಿಸು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭೀಷ್ಮ - ಶಂತನು ಚಕ್ರವರ್ತಿಯಿಂದ ಗಂಗೆಯಲ್ಲಿ ಜನಿಸಿದ ಎಂಟು ಮಕ್ಕಳಲ್ಲಿ ಕೊನೆಯವನು. ದೇವವ್ರvನೆಂಬ ಈತ ವಸುವಿನ ಅವತಾರ. ವಸಿಷ್ಠ ಮುನಿಯ ಶಾಪದಿಂದ ಭೂಮಿಯಲ್ಲಿ ಅವತರಿಸಿದ. ತಾನು ಮದುವೆಯೇ ಆಗುವುದಿಲ್ಲವೆಂದು ಭಯಂಕರ ಪ್ರತಿಜ್ಞೆ ಮಾಡಿ ಸತ್ಯವತಿಯನ್ನು ತಂದು ತನ್ನ ತಂದೆ ಶಂತನುನಿಗೆ ಮದುವೆ ಮಾಡಿ, ಸಂತುಷ್ಟನಾದ ತಂದೆಯಿಂದ ಸ್ವೇಚ್ಛಾ ಮರಣ ರೂಪವಾದ ವರವನ್ನು ಪಡೆದು ಸತ್ಯವ್ರತ, ಭೀಷ್ಮ ಮುಂತಾದ ಹೆಸರುಗಳನ್ನು ಪಡೆದ.
</details>
