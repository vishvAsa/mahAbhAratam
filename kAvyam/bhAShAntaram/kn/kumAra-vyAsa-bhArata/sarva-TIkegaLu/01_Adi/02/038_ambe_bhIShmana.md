+++
title = "038 ಅಮ್ಬೆ ಭೀಷ್ಮನ"

+++

<details><summary>ಗದ್ಯ (ಕ.ಗ.ಪ) </summary>

38. ಅಂಬೆ ಭೀಷ್ಮನನ್ನು ಬೈದು ಕಂಬನಿ ದುಂಬಿ ತಪಸ್ಸಿಗೆ ಹೋದಳು. ಬಳಿಕ ರಾಜಕುಮಾರನು ಅಂಬಿಕೆ ಅಂಬಾಲಿಕೆಯರೊಡನೆ ಸಂತಸದಿಂದಿದ್ದನು.  ಬೆಂಬಲಕ್ಕೆ ವೀರ ಭೀಷ್ಮನಿರುವಾಗ ನಾಲ್ಕು ಸಾಗರಗಳಿಂದಾವೃತವಾದ ಭೂಭಾಗದ ರಾಜರ ಸಮೂಹ ಈತನಿಗೆ ಇದಿರೇ ? ಭೂಮಂಡಲವೆಲ್ಲವನ್ನು ರಕ್ಷಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ರಮಿಸು-ಸುಖಿಸು, ಕದಂಬ-ಸಮೂಹ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಅಂಬಿಕೆ-ಅಂಬಾಲಿಕೆ : ಅಂಬೆ ಅಂಬಿಕೆ ಅಂಬಾಲಿಕೆ ಈ ಮೂವರು ಸೋದರಿಯರು ಕಾಶಿರಾಜ-ಕೌಸಲ್ಯೆಯರ ಮಕ್ಕಳು. ಕಾಶಿರಾಜ ವಂಶದವರು ತಮ್ಮ ಹೆಣ್ಣುಮಕ್ಕಳನ್ನು ಕುರುವಂಶದವರಿಗೆ ಕೊಡುವ ಸಂಪ್ರದಾಯವನ್ನು ಧಿಕ್ಕರಿಸಿ ಕಾಶಿರಾಜನು ಭೀಷ್ಮರಿಗೆ ತಿಳಿಸದೆ, ಅವರಿಗೆ ಆಹ್ವಾನ ಕೂಡ ಕಳಿಸದೆ ತನ್ನ ಪುತ್ರಿಯರ ಸ್ವಯಂವರಕ್ಕೆ ಏರ್ಪಾಡು ಮಾಡಿದ್ದ. ಕೆರಳಿದ ಭೀಷ್ಮರು ಎದುರುಬಿದ್ದ ರಾಜರುಗಳನ್ನೆಲ್ಲ ಸೋಲಿಸಿ ಈ ಮೂವರನ್ನೂ ಸ್ವಯಂವರ ಮಂಟಪದಿಂದ ಹೊತ್ತು ತಂದರು. ಅಂಬೆ ಬೇರೊಬ್ಬನನ್ನು ಪ್ರೀತಿಸುತ್ತಿದ್ದೇನೆ ಎಂದು ಹೇಳಿದ್ದರಿಂದ ಅವಳನ್ನು ಬಿಟ್ಟು ಅಂಬಿಕೆ ಅಂಬಾಲಿಕೆಯರನ್ನು ವಿಚಿತ್ರವೀರ್ಯನಿಗೆ ಕೊಟ್ಟು ಮದುವೆ ಮಾಡಿಸಿದರು. ಆದರೆ ಏಳು ವರ್ಷಗಳವರೆಗೆ ವಿಲಾಸ ಜೀವನ ನಡೆಸಿ ರೋಗಪೀಡಿತನಾಗಿ ವಿಚಿತ್ರವೀರ್ಯನು ಸತ್ತ. ಈಗ ಆ ಇಬ್ಬರು ಹೆಣ್ಣುಮಕ್ಕಳು ಸಂತಾನ ಪಡೆದು ವಂಶದ ಧಾರೆ ಕಡಿಯದಂತೆ ನೋಡಿಕೊಳ್ಳಲು ಸತ್ಯವತಿ ಸಿದ್ಧಳಾದಳು. ಮೊದಲು ಭೀಷ್ಮರನ್ನು ಕೇಳಿ ನೋಡಿದಳು. ಆದರೆ ತಮ್ಮ ಪ್ರತಿಜ್ಞೆಯನ್ನು ಜ್ಞಾಪಿಸಿ ಭೀಷ್ಮರು ನಿರಾಕರಿಸಿದರು. ಆಗ ಸತ್ಯವತಿಯು 'ವಿಪತ್ತಿನಲ್ಲಿ ನೆನೆ' ಎಂದು ಹೇಳಿದ್ದ ತನ್ನ ಮಗ ವ್ಯಾಸನನ್ನು ಆಹ್ವಾನಿಸಿದಳು. ವ್ಯಾಸರು ಎಲ್ಲವನ್ನೂ ಕೇಳಿ ತಿಳಿದು ಅಂಬಿಕೆ, ಅಂಬಾಲಿಕೆಯರಿಗೆ ಪುತ್ರದಾನ ಮಾಡಲು ನೆರವಾಗುವುದಾಗಿ ಭರವಸೆ ಕೊಟ್ಟರು. ಆದರೆ ಇದನ್ನೆಲ್ಲ ಯಥಾವಿಧಿಯಾಗಿ ಮಾಡಲು ಸಮಯಬೇಕಾಗುತ್ತದೆ ಎಂದರು. ತುಂಬ ತುರ್ತಿನಲ್ಲಿದ್ದ ಸತ್ಯವತಿ ಆ ಮಾತಿಗೆ ಒಪ್ಪದೆ ಕೂಡಲೇ ಸಂತಾನವಾಗಬೇಕೆಂದು ಒತ್ತಡ ತಂದಳು.
</details>
