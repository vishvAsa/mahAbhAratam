+++
title = "019 ಭರತನಾ ದುಷ್ಯನ್ತನಿನ್ದವ"

+++

<details><summary>ಗದ್ಯ (ಕ.ಗ.ಪ) </summary>

19. ಆ ದುಷ್ಯಂತನಿಂದ ಭರತನು ಅವತರಿಸಿದನು. ಅವನು ತನ್ನ ಹಿಂದಿನ ರಾಜರಿಗಿಂತಲೂ ಶ್ರೇಷ್ಠನಾಗಿ ತನ್ನ ವಂಶಕ್ಕೆ ಭಾರತವಂಶವೆಂಬ ಹೆಸರಿಗೆ ಕಾರಣನಾದನು. ಭರತನ ಮಗ ಸುಹೋತ್ರನು. ಆತನ ಶ್ರೇಷ್ಠ ಮಗ ಹಸ್ತಿ. ಅವನಿಂದಲೇ ಹಸ್ತಿನಪುರಿಗೆ ಆ ಹೆಸರು ಬಂತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಹಿರಿದು-ಪಿರಿದು, ಶ್ರೇಷ್ಠವಾದ, ಸಂದನು-ಪ್ರಸಿದ್ಧನಾದನು
</details>

<details><summary>ಪಾಠಾನ್ತರ (ಕ.ಗ.ಪ) </summary>

[ವಂಶ] - [ವರುಷ (ಆ)] ವರುಷ=ಭೂಖಂಡ ಎಂಬ ಅರ್ಥದಲ್ಲಿ ಈ ಪಾಠಾಂತರವನ್ನು ಪರಿಗಣಿಸಬಹುದಾಗಿದೆ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭರತ ಸಾಮ್ರಾಟ - ನಮ್ಮ ದೇಶಕ್ಕೆ ಭರತ ಖಂಡ ಎಂಬ ಹೆಸರು ಬರಲು ಕಾರಣನಾದ ಮಹಾತ್ಮನೀತ ಎಂದು ಹೇಳುತ್ತಾರೆ. ಶಕುಂತಲೆ-ದುಷ್ಯಂತರ ಮಗ ಇವನು. ಗುಣಪರಾಕ್ರಮಗಳಿಂದ ದಕ್ಷ ಆಡಳಿತದಿಂದ ಕೀರ್ತಿ ಪಡೆದವನು.                                     ಸುಹೋತ್ರ :   
ಮಹಾಭಾರತದ ಅನುಕ್ರಮಣಿಕಾ ಪರ್ವ, ದ್ರೋಣ ಪರ್ವ, ಶಾಂತಿ ಪರ್ವಗಳಲ್ಲಿ ಸುಹೋತ್ರನ ಬಗೆಗೆ ವಿವರಗಳಿವೆ. ಈತ ದಾನಶೀಲ, ಅತಿಥಿಸತ್ಕಾರಪ್ರಿಯ, ದೇವಪ್ರಿಯ ಎಂದು ವರ್ಣಿಸಲಾಗಿದೆ. ಚಂದ್ರವಂಶದ ಭರತ ಚಕ್ರವರ್ತಿಯ ಮೊಮ್ಮಗನಾದ ಸುಹೋತ್ರನು ಭಮನ್ಯು ಮತ್ತು ಪುಷ್ಕರಿಣಿಯರ ಮಗ. ಇವನು ಪರಾಕ್ರಮದಿಂದ ತನ್ನ ರಾಜ್ಯವನ್ನು ವಿಸ್ತರಿಸಿದುದೇ ಅಲ್ಲದೆ ರಾಜ್ಯವನ್ನು ಮ್ಲೇಚ್ಛಾಟವಿಕ ವರ್ಜಿತ (ಅಂದರೆ ಸಂಸ್ಕಾರಹೀನರ ಮತ್ತು ಕಳ್ಳರ ಕಾಟವಿಲ್ಲದ) ರಾಜ್ಯವನ್ನಾಗಿ ಮಾಡಿದ. ಇವನ ಪರಾಕ್ರಮ ಮತ್ತು ದೈವಶ್ರದ್ಧೆಗಳಿಂದ ಪ್ರೀತರಾದ ದೇವತೆಗಳು ಇವನನ್ನು ನೋಡಲು ಹಾ ತೊರೆಯುತ್ತಿದ್ದರಂತೆ! ಪ್ರಜಾಪಾಲನೆ ದಾನ, ಧರ್ಮ, ಯಜ್ಞ ಮತ್ತು ಶತ್ರುವಿಜಯ ಇವನ ಪಂಚಗುಣಗಳು.  
ಸುಹೋತ್ರನ ಹಿರಿಮೆಗೆ ಮೆಚ್ಚಿದ ಮೇಘಗಳು ಬಂಗಾರದ ಮಳೆಯನ್ನು ಕರೆಯುತ್ತಿದ್ದುದು ಪರ್ಜನ್ಯನ ಕೃಪೆ ಎನ್ನಬೇಕು. ಇವನ ರಾಜ್ಯದಲ್ಲಿ ಜಲಾಶಯಗಳು ಒಂದು ಕ್ರೋಶ ಉದ್ದ ಮತ್ತು ಒಂದ್ರು ಕ್ರೋಶ (ಅಂದರೆ 2 ಮೈಲಿ) ಆಳ ಇದ್ದುವಂತೆ. ಕುರುಜಾಂಗಲದಲ್ಲಿ ಇವನು ಮಾಡಿದ ಯಜ್ಞಗಳಿಗೆ ಕೊನೆ ಮೊದಲಿಲ್ಲ. ಒಂದು ನೂರು ರಾಜಸೂಯಗಳನ್ನೂ ಒಂದು ಸಾವಿರ ಅಶ್ವಮೇಧಗಳನ್ನೂ ಮಾಡಿದ ಕೀರ್ತಿ ಈತನದು. ನಿತ್ಯ, ನೈಮಿತ್ತಿಕ ಕಾಮ್ಯ ಕ್ರಿಯೆಗಳಲ್ಲೂ ಸುಹೋತ್ರನು ಪ್ರಸಿದ್ಧನಾಗಿದ್ದಾನೆ. (ನಿತ್ಯ=ಅಮಾವಾಸ್ಯೆ, ಪೌರ್ಣಿಮೆಗಳಲ್ಲಿ ಮಾಡುವ ಇಷ್ಟಿ; ನೈಮಿತ್ತಿಕ=ಸೂರ್ಯಗ್ರಹಣ, ಚಂದ್ರಗ್ರಹಣಗಳಲ್ಲಿ ಮಾಡುವ ಪ್ರಾಯಶ್ಚಿತ್ತ ಕರ್ಮ; ಕಾಮ್ಯ= ಸ್ವರ್ಗಪ್ರಾಪ್ತಿಗಾಗಿ ಮಾಡುವ ಜ್ಯೋತಿಷ್ಟೋಮ ಮೊದಲಾದ ಯಾಗಗಳು). ಸುಹೋತ್ರನ ಗುಣ ಮತ್ತು ಆಡಳಿತ ಶಕ್ತಿಗಳನ್ನು ದ್ರೋಣಪರ್ವದ 56ನೆಯ ಪರ್ವದಲ್ಲಿ ಕೊಂಡಾಡಲಾಗಿದೆ.  
ಸುಹೋತ್ರನ ಪತ್ನಿ ಸುವರ್ಣ. ಇವಳು ಇಕ್ಷ್ವಾಕುವಿನ ಮಗಳಾದ್ದರಿಂದ ಐಕ್ಷ್ವಾಕಿ ಎಂಬ ಹೆಸರೂ ಇದೆ. ಈ ದಂಪತಿಗಳಿಗೆ ಅಜಮೀಢ, ಸುಮೀಢ ಮತ್ತು ಪುರಮೀಢೆರೆಂಬ ಮಕ್ಕಳಿದ್ದರು. ಸುಹೋತ್ರನ ಸೋದರರೆಂದರೆ ಸುಹವಿಸ್, ಸುಜಯಸ್ ಮತ್ತು ಋಷೀಕರು.  
ದ್ರೋಣಪರ್ವದಲ್ಲಿ ಮಗನನ್ನು ಕಳೆದುಕೊಂಡು ಕೊರಗುತ್ತಿದ್ದ ಸೃಂಜಯನ ಬಳಿಗೆ ಬಂದ ನಾರದರು ಮರುತ್ತರಾಯನ ಮತ್ತು ಸುಹೋತ್ರನ ಸಾವಿನ ವಿಷಯವನ್ನು ಹೇಳಿ ಸಮಾಧಾನಪಡಿಸುತ್ತಾರೆ.  
ಷೋಡಶ ರಾಜರುಗಳಲ್ಲಿ ಒಬ್ಬನೆಂದು ಪ್ರಕೀರ್ತಿನಾದ ಸುಹೋತ್ರನು ಒಬ್ಬ ಆದರ್ಶ ರಾಜನಾಗಿದ್ದು ಎಲ್ಲ ಪ್ರಜೆಗಳ ಮತ್ತು ದೇವತೆಗಳ ಪ್ರೀತಿಗೆ ಪಾತ್ರನಾಗಿದ್ದುದು ಒಂದು ವಿಶೇಷ.
</details>
