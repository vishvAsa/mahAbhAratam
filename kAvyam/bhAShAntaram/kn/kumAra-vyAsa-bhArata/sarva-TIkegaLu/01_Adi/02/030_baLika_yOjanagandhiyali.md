+++
title = "030 ಬಳಿಕ ಯೋಜನಗನ್ಧಿಯಲಿ"

+++

<details><summary>ಗದ್ಯ (ಕ.ಗ.ಪ) </summary>

30. ಅನಂತರ, ಯೋಜನಗಂಧಿಯಲ್ಲಿ ಸೂರ್ಯನಂತೆ ಹೊಳೆಯುವ ಕಾಂತಿಯುಕ್ತರಾದ, ಚಂದ್ರವಂಶಕ್ಕೆ ಕಲ್ಪವೃಕ್ಷದಂತಿರುವ ಮಕ್ಕಳು  ಹುಟ್ಟಿದರು. ಶುಭವಾದ ನಾಮಕರಣ ಸಂಸ್ಕಾರವನ್ನು ನಡೆಸಿ ಚಿತ್ರಾಂಗದ ಮತ್ತು ವಿಚಿತ್ರವೀರ್ಯ ಎಂದು ಹೆಸರಿಟ್ಟರು.
</details>

<details><summary>ಪದಾರ್ಥ (ಕ.ಗ.ಪ) </summary>

ದೀಪ್ತಜ್ವಲನ-ಹೊಳೆಯುವ ಸೂರ್ಯ, ಕಲ್ಪಭೂಜ-ಕಲ್ಪವೃಕ್ಷ, ಹಿಮಕರಾನ್ವಯ-ಚಂದ್ರವಂಶ, ನೆಗಳು-ಮಾಡು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವಿಚಿತ್ರವೀರ್ಯ - ಪಾಂಡ ಧೃತರಾಷ್ಟ್ರ ಇವರು ವಿಚಿತ್ರವೀರ್ಯನ ಕ್ಷೇತ್ರಜ್ಞ ಪುತ್ರರು. ವಿಚಿತ್ರವೀರ್ಯನು ಚಿತ್ರಾಂಗದನ ತಮ್ಮ. ಶಂತನು-ಸತ್ಯವತಿಯರ ಮಗ. ಭೀಷ್ಮರಿಗೂ ಈತ ಮಲತಮ್ಮನಾಗಬೇಕು. ಎಳೆಯನಾದ ರೋಗಗ್ರಸ್ಥನಾದ ಈತ ತೀರ ಸಾಧಾರಣ ವ್ಯಕ್ತಿಯಾಗಿದ್ದ. ಅಥವಾ ಭೀಷ್ಮರಂಥ ಉಜ್ವಲ ಕ್ಷಾತ್ರ ಪ್ರಭೆಯ ಎದುರಿಗೆ ಇವನು ಮಂಕಾಗಿ ಕಂಡಿದ್ದರೂ ಆಶ್ಚರ್ಯವಿಲ್ಲ. ಇವನ ಅಣ್ಣ ಚಿತ್ರಾಂಗದ ಮಹಾರಾಜ. ಇವನು ತನ್ನದೇ ಹೆಸರಿನ ಗಂಧರ್ವನೊಬ್ಬನೊಂದಿಗೆ ಹಿರಣ್ವತೀ ನದೀತೀರದಲ್ಲಿ ಹೋರಾಡಿ ಸತ್ತ. (ತನ್ನ ಹೆಸರನ್ನೇ ಇವನೂ ಇಟ್ಟುಕೊಂಡಿದ್ದನೆಂಬುದೇ ಗಂಧರ್ವನ ಅಸಮಾಧಾನಕ್ಕೆ ಕಾರಣವಂತೆ!) ಆಗ ಪಟ್ಟಕ್ಕೆ ಬಂದ ವಿಚಿತ್ರವೀರ್ಯ ಇನ್ನೂ ಬಾಲಕ. ಪಟ್ಟ ಕಟ್ಟಿಸಿಕೊಂಡಿದ್ದರೂ ಆಡಳಿತವನ್ನೆಲ್ಲ ಅಣ್ಣ ಭೀಷ್ಮರಿಗೆ ಒಪ್ಪಿಸಿ ಆನಂದವಾಗಿ ವಿನೋದ ಕ್ರೀಡೆಗಳಲ್ಲಿ ಕಾಲಕಳೆಯುತ್ತಿದ್ದ. ಇವನು ಯುವಕನಾದ. ಕಾಶಿರಾಜನು ತನ್ನ ಮೂವರು ಹೆಣ್ಣುಮಕ್ಕಳಿಗಾಗಿ ಒಂದು ಸ್ವಯಂವರವನ್ನು ಏರ್ಪಡಿಸಿದ್ದ. ಮದುವೆಯ ಸಂದರ್ಭದಲ್ಲಿ ಕಾಶಿರಾಜನು ತನ್ನ ಹೆಣ್ಣು ಮಗಳನ್ನು ಕುರುವಂಶದವರಿಗೆ ಕೊಡುವ ರೂಢಿಯನ್ನು ಪಾಲಿಸುತ್ತಿಲ್ಲ ಏಂಬ ಲೋಪವನ್ನು ನೆವವಾಗಿಟ್ಟುಕೊಂಡು ಭೀಷ್ಮನು ವಿಚಿತ್ರವೀರ್ಯನ ಬದಲಿಗೆ ತಾನೇ ಹೋಗಿ ರಾಜರನ್ನೆಲ್ಲ ಸದೆ ಬಡಿದು ಮೂವರು ಹೆಣ್ಣುಮಕ್ಕಳಾದ ಅಂಬೆ, ಅಂಬಿಕೆ, ಅಂಬಾಲಿಕೆಯರನ್ನು ಹಸ್ತಿನಾವತಿಗೆ ಕರೆತಂದ. ಕಾಶಿರಾಜನು ಹಳೆಯ ಸಂಪ್ರದಾಯಗಳನ್ನು ಗೌರವಿಸದೆ ಈ ಬಾರಿ ಭೀಷ್ಮ ವಿಚಿತ್ರವೀರ್ಯರಿಗೆ ಆಹ್ವಾನವನ್ನು ಕೂಡ ಕಳಿಸದೆ ಅವಮಾನ ಮಾಡಿದ್ದನಲ್ಲವೆ. ಅದರ ಪರಿಣಾಮ ಭೀಷ್ಮರ ಈ ದಾಳಿ. ಅಂಬೆ ಒಪ್ಪಲಿಲ್ಲವಾದ್ದರಿಂದ ಅವಳನ್ನು ಹಿಂದಕ್ಕೆ ಕಳುಹಿಸಿ ಉಳಿದಿಬ್ಬರನ್ನು ವಿಚಿತ್ರವೀರ್ಯನಿಗೆ ಮದುವೆ ಮಾಡಿದ. ಮದುವೆಯಾದ ಮೇಲೆ, ತರುಣ ವೀರನಾದ ವಿಚಿತ್ರವೀರ್ಯನು ರಾಜ್ಯಾಡಳಿತದ ಚುಕ್ಕಾಣಿ ಹಿಡಿಯಬೇಡವೆ? ಭೀಷ್ಮರೇ ಆಡಳಿತವನ್ನು ಮುಂದುವರಿಸುತ್ತಿದ್ದುದರಿಂದ ಈತ ಸಂಪೂರ್ಣ ನಿರಾಸಕ್ತನಾದ. ಒಂದೇ ಸಮನೆ ಏಳು ವರ್ಷ ಭೋಗಾಸಕ್ತನಾಗಿಯೇ ವಿಲಾಸ ಜೀವನ ನಡೆಸಿದ. ಅಸಂಯಮ ಪೂರ್ಣ ಜೀವನ ವಿಧಾನದಿಂದಾಗಿ ಇವನು ರಾಜಯಕ್ಷ್ಯ ಎಂಬ ಕ್ಷಯರೋಗದಿಂದ ನರಳಿ ಎಳೆ ವಯಸ್ಸಿನಲ್ಲೇ ಅಕಾಲ ಮರಣವನ್ನಪ್ಪಬೇಕಾಯಿತು ಎಂದು ಅದಿಪರ್ವದ 102ನೆಯ ಅಧ್ಯಾಯದಲ್ಲಿ ವಿವರಿಸಲಾಗಿದೆ.  
ಇವನ ಬದುಕಿನ ಉದ್ದಕ್ಕೂ ಎಡವಟ್ಟುಗಳೇ ತುಂಬಿವೆ. ಆವಾಬ್ದಾರಿಯೇ ಇಲ್ಲದ ವಯಸ್ಸಿನಲ್ಲೇ ಪಟ್ಟ ಬಂದದ್ದು, ಅಣ್ಣ ತೀರಿಕೊಂಡದ್ದರಿಂದ ಸರಿಯಾದ ಹಿತೈಷಿ ಇಲ್ಲದಂತಾದದ್ದು, ಮದುವೆ ಮನೆಗೆ ಹೋಗಿ ನಿನ್ನ ಪರಾಕ್ರಮವನ್ನು ಪ್ರದರ್ಶಿಸಿ ಕನ್ಯೆಯನ್ನು ಪಡೆದ ಎಂದು ಹೇಳದೆ ಭೀಮನು ತಾನೇ ಆ ಕೆಲಸಕ್ಕೆ ಮುಂದಾದದ್ದು ಎಲ್ಲ ಎಡವಟ್ಟಿನ ಸಂಗತಿಗಳೇ ಆಗಿವೆ. ತಾನು ಇಕ್ಕಟ್ಟುಗಳ ಸರಪಳಿಯಲ್ಲಿ ಸಿಕ್ಕಿ ನಲುಗಿದ ವಿಚಿತ್ರವೀರ್ಯ ತನ್ನ ಜವಾಬ್ದಾರಿಗಳನ್ನೇ ಅರಿಯದಿದ್ದುದೇ ಈ ದುರಂತಕ್ಕೆ ಕಾರಣ ನದೀ ತೀರಗಳು ಉದ್ಯಾನಗಳು ವಿಲಾಸ ಸೌಧಗಳು ವಿಚಿತ್ರವೀರ್ಯನಿಗೆ ಮುಖ್ಯವೆನಿಸಿದುವೇ ಹೊರತು ಆ ರಾಜ್ಯದ ಆಡಳಿತವಲ್ಲ. ತನ್ನ ಭಾರ್ಯೆಯರಿಬ್ಬರನ್ನೂ ಅಪುತ್ರಕರಾಗುವಂತೆ ಮಾಡಿ ಇಡೀ ವಂಶಧಾರೆಯನ್ನು ಬತ್ತಿಸುವ ಕೆಲಸ ಮಾಡಿದ್ದು ಸಣ್ಣ ಸಂಗತಿಯೇನಲ್ಲ. ವೇದವ್ಯಾಸರೇ ತಾಯಿಯ ಮಾತಿನಂತೆ ಅಲ್ಲಿಗೆ ಬಂದು ಸಂತಾನವನ್ನು ಕರುಣಿಸಲು ಪ್ರಯತ್ನಿಸಿದರೂ ಅದೂ ರಾಣಿಯರಿಂದಾಗಿ ಒಂದು ಅವಿವೇಕದ ಸಂದರ್ಭವಾಗಿ ಪರಿಣಮಿಸಿದ್ದು ದುರದೃಷ್ಟ ಎನ್ನಬಹುದು. ಇಡೀ ಚಂದ್ರವಂಶದಲ್ಲೇ ಅತ್ಯಂತ ದುರ್ಬಲ ರಾಜನೆಂದು ಹೇಳಬಹುದಾದ ವಿಚಿತ್ರವೀರ್ಯನು ಪಾಂಡವ ವಂಶದ ಮೂಲಪುರುಷನಾಗಿರುವುದು ಉಲ್ಲೇಖಾರ್ಹ ಸಂಗತಿಯಾಗಿದೆ.ವಿಚಿತ್ರವೀರ್ಯನ ಮರಣಾನಂತರ ವ್ಯಾಸಕೃಪೆಯಿಂದ ಅಂಬಿಕೆಯ ಮಗನಾಗಿ ಪಾಂಡುವಿನ ಅನ್ನನಾಗಿ ಹುಟ್ಟಿದ ಧೃತರಾಷ್ಟ್ರನು ಕಣ್ಣು ಕುರುಡಿನ ಜೊತೆಗೆ ಮನಸ್ಸಿನ ಕುರುಡನ್ನೂ ಬೆಳೆಸಿಕೊಂಡು ಬಂದವನು. ಗಾಂಧಾರಿ ಇವನ ಹೆಂಡತಿ. ಈ ದಂಪತಿಗಳಿಗೆ ನೂರು ಜನ ಕೌರವರು ದುಶ್ಯಲೆ ಎಂಬ ಮಗಳ
</details>
