+++
title = "024 ನೆನೆ ವಿಪತ್ತಿನೊಳೆನ್ದು"

+++

<details><summary>ಗದ್ಯ (ಕ.ಗ.ಪ) </summary>

24. "ಆಪತ್ತಿನಲ್ಲಿ ಜ್ಞಾಪಿಸಿಕೊ" ಎಂದು ಹೇಳಿ ತಾಯನ್ನು ಮಗ ವೇದವ್ಯಾಸ ಬೀಳ್ಕೊಂಡನು. ಪರಾಶರಮುನಿ ಅವಳಿಗೆ ಪುನಃ ಕನ್ಯತ್ವವನ್ನು ಕರುಣಿಸಿದನು. ಶಂತನು ಮಹಾರಾಜ ಬೇಟೆಯಾಡುತ್ತ, ಸ್ತುತಿಸಲ್ಪಡುವ ಯಮುನಾನದಿಯ ತೀರದಲ್ಲಿ ಈ ಯೋಜನಗಂಧಿಯನ್ನು ಕಂಡನು. ಮನ್ಮಥನ ಪ್ರಭಾವದಿಂದ ಅವಳಲ್ಲಿ ಮೋಹಗೊಂಡನು.
</details>

<details><summary>ಪದಾರ್ಥ (ಕ.ಗ.ಪ) </summary>

ವಿಪತ್ತು-ಆಪತ್ತು, ಕೇಡು,   
ಮದನ-ಮನ್ಮಥ,   
ಎಸುಗೆ-ಬಾಣದ ಹೊಡೆತ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಶಂತನು - ಇಕ್ಷ್ವಾಕು ವಂಶದ ಪ್ರಸಿದ್ಧ ದೊರೆ ಮಹಾಭಿಷನೇ ಬ್ರಹ್ಮನ ಶಾಪಕ್ಕೆ ಗುರಿಯಾಗಿ ಚಂದ್ರವಂಶದ ಕುರುವಂಶದ ಪ್ರತೀಪನ ಮಗ ಶಂತನುವಾಗಿ ಹುಟ್ಟಿಪ್ರಸಿದ್ಧನಾದ ವ್ಯಕ್ತಿ. ಇವನಿಗೆ ಶಂತನು (ಶಾಂತನು) ಎಂಬುದು ಅನ್ವರ್ಥನಾಮವೂ ಹೌದು. ಏಕೆಂದರೆ ಇವನು ತನ್ನ ಎರಡೂ ಕೈಗಳಿಂದ ಏನನ್ನಾದರೂ ಸ್ಪರ್ಶಿಸಿದರೆ ಅದು ಹೊಸದಾಗಿ ಬಿಡುತ್ತಿದ್ದಿತಂತೆ. ಮಹಾ ಸತ್ಯನಿಷ್ಠನಾಗಿದ್ದ ಶಂತನು ಎಂಬ ಬಲಶಾಲಿಯೂ ಆಗಿದ್ದ. ದಿನವೂ ಬೆಳಗ್ಗೆ ಮತ್ತು ಸಂಜೆ ಶಂತನುವನ್ನು ಸ್ಮರಿಸಿದರೆ ಶುಭವಾಗುತ್ತದೆಂದು ಮಹಾಭಾರತದ ಅನುಶಾಸನ ಪರ್ವ ಹೇಳುತ್ತದೆ. ಈತನನ್ನು ಕುರುಸತ್ತ, ಭಾರತ ಗೋಪ್ತ ವಂಶಶ್ಲೋಕ ಎಂದು ಮಹಾಭಾರತದಲ್ಲಿ ಬಣ್ಣಿಸಲಾಗಿದೆ.  
ಮಧ್ಯದ ಮಗನಾಗಿ ಹುಟ್ಟಿದರೂ ಶಂತನು ತನ್ನ ಅಣ್ಣ ದೇವಾಪಿಯ ವೈರಾಗ್ಯ ಪರತೆಯಿಂದಾಗಿ ತಾನೇ ರಾಜನಾಗಬೇಕಾಯಿತು. ಇವನ ಕೊನೆಯ ತಮ್ಮ ಬಾಹ್ಲಿಕ.  
ಗಂಗೆ ಶಂತನುವಿನ ಪತ್ನಿ. ಇವಳನ್ನು ಮೋಹಿಸಿದ ಶಂತನು ಆಕೆ ಏನು ಮಾಡಿದರೂ ಎದುರಾಡುವುದಿಲ್ಲ ಎಂದು ಮಾತು ಕೊಡಬೇಕಾಯಿತು. ಹುಟ್ಟಿದ ಮಕ್ಕಳನ್ನೆಲ್ಲ ಇವಳು ಕೂಡಲೇ ನೀರಿಗೆ ಎಸೆಯುತ್ತ ಬಂದಾಗಲು ಶಂತನು ಸುಮ್ಮನಿದ್ದ. (''ಹೆತ್ತ ಮಕ್ಕಳನ್ನೆಲ್ಲ ಹೂಳಿ ತಣ್ಣಗೆ ನಗವು ತಾಯ ಅಚ್ಚರಿ ಬದುಕನೋಡಬೇಕು'' ಕೆ.ಎಸ್.ನ) ಆದರೆ ಎಚಿಟನೆಯ ಮಗುವನ್ನು ಎಸೆಯಲು ಹೋದಾಗ ತಡೆದ, ಗಂಗೆ ಕೂಡಲೇ ಇವನನ್ನು ತ್ಯಜಿಸಿದಳು.  
ಮಗ ದೇವವ್ರತ. ಇವನೇ ಭೀಷ್ಮನೆಂದು ಪ್ರಸಿದ್ಧನಾದವನು. ಒಂದುದಿನ ಶಂತನು ಯೋಜನಗಂಧಿ(ಸತ್ಯವತಿ)ಯನ್ನು ಕಂಡು ಮೋಹಗೊಂಡ. ಅವಳ ತಂದೆ ದಾಶರಾಜನು ಹಾಕಿದ ಷರತ್ತು ವಿಚಿತ್ರವಾಗಿತ್ತು ಮೊದಲ ಮಗನಾದ ದೇವವ್ರತನು ಪಟ್ಟಕ್ಕೆ ಬರುವ ವಯಸ್ಸಿನವನಾಗಿರುವುದರಿಂದ ಈಕೆಯ ಕ್ಕಳ ಭವಿಷ್ಯವೇನು? ಒಂದು ಪಕ್ಷ ಆಕೆಯ ಮಗನಿಗೆ ಪಟ್ಟಕಟ್ಟುವುದಕ್ಕೆ ಒಪ್ಪಿದರೆ ಮಾತ್ರ ಈ ಮದುವೆ ನಡೆಯಬಹುದು ಎಂದು ಹೇಳಿದ. ಶಂತನು ಈ ಷರತ್ತಿಗೆ ಒಪ್ಪದಿದ್ದಾಗ ಮಗ ಭೀಷ್ಮನು ತನ್ನ ಬ್ರಹ್ಮಚರ್ಯ ವ್ರತವನ್ನು ಘೋಷಿಸಿಕೊಂಡು ಮದುವೆ ಮಾಡಿಸಿ ಅಪ್ಪನಿಂದ ಇಚ್ಛಾಮರಣದ ವರ ಪಡೆದ.  
ಶಂತನು ಸತ್ಯವತಿಯರಿಗೆ ಚಿತ್ರಾಂಗದ, ವಿಚಿತ್ರವೀರ್ಯರೆಂಬ ಇಬ್ಬರು ಮಕ್ಕಳು ಹುಟ್ಟಿ ಕುರುವಂಶ ಮುಂದುವರಿಯಿತು.  
ಶಂತನು ಯಮನ ಪೂಜೆ ಮಾಡಿ ಅನುಗ್ರಹ ಪಡೆದುಕೊಂಡವನು. ಒಂದು ಸಾವಿರ ಅಶ್ವಮೇಧಗಳನ್ನೂ, ನೂರು ರಾಜಸೂಯ ಯಾಗಗಳನ್ನೂ ಮಾಡಿದ ಕೀರ್ತಿವಂತ. ಆರ್ಚೀಕ ಪರ್ವತದಲ್ಲಿ ತಪಸ್ಸು ಮಾಡಿ ಸ್ವರ್ಗವನ್ನು ಪಡೆದನೆಂದು ವನಪರ್ವದಲ್ಲಿ ಹೇಳಲಾಗಿದೆ. ಭೀಷ್ಮನಂತಹ ಲೋಕವಿಖ್ಯಾತನಿಗೆ ಜನ್ಮ ಕೊಟ್ಟವನೆಂಬ ಕೀರ್ತಿಗೆ ಶಂತನು ಪಾತ್ರನಾಗಿದ್ದಾನೆ. ಮಗನೇ ಮುಂದೆ ನಿಂತು ತಂದೆಗೆ ಮದುವೆ ಮಾಡಿಸುವ ದೃಶ್ಯಕ್ಕೆ ಈತ ಕಾರಣನಾಗಿದ್ದಾನೆ.
</details>
