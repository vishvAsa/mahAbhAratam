+++
title = "020 ವರಕುಮಾರರ ಪಙ್ಕ್ತಿಯಲಿ"

+++

<details><summary>ಗದ್ಯ (ಕ.ಗ.ಪ) </summary>

20. ಅವರ ಸಂತಾನ ಪರಂಪರೆಯಲ್ಲಿ ಸಂವರಣನು, ಸಂವರಣನಿಗೆ ಸೂರ್ಯನ ಮಗಳು ತಪತಿಯಲ್ಲಿ ಕುರುಮಹಾರಾಜ ಹುಟ್ಟಿದನು. ಅವನಿಂದೀಚೆಗೆ ಕುರುವಂಶವಾಯ್ತು. ಆ ಶ್ರೇಷ್ಠ ಪರಂಪರೆಯಲ್ಲಿ ಪ್ರತೀಪನು ಧರಣಿಪತಿಯಾದನು. ಅವನಲ್ಲಿ ಶಂತನು ಹುಟ್ಟಿ ಭೂಮಿಗೆ ಒಡೆಯನಾಗಿ ಬೆಳಗಿದನು, ಎಂದು  ವೈಶಂಪಾಯನನು ಜನಮೇಜಯನಿಗೆ ಹೇಳಿದನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕುರು-ಕುರುವಂಶ : ಕುರು ಎಂಬ ಹೆಸರು ಇಡೀ ಕುರುಕುಲದವರಿಗೆಲ್ಲ ಅನ್ವಯಿಸಬಹುದಾದಷ್ಟು ವ್ಯಾಪ್ತವಾಗಿ ಬಳಕೆಗೊಂಡಿದೆ. ಆದರೆ ಚಂದ್ರವಂಶದ ರಾಜಮನೆತನಕ್ಕೆ ಈ ಹೆಸರು ಬರಲು ಕಾರಣನಾದ 'ಕುರು' ಎಂಬ ದೊರೆಗೆ ಈ ಹೆಸರಿದೆ. ಇವನು 'ಸಚಿವರಣ'ನ ಮಗ. ಸಂಜಯನು ಪ್ರಾಚೀನ ರಾಜಪರಂಪರೆಯನ್ನು ವಿವರಿಸುವಾಗ 'ಭರತಸ್ಯಕುರೋಃ ಪುರೋರಾಜ ಮೀಢಸ್ಯಚಾನಘ' ಎಂದು ಹೇಳಿ ಕುರುವು ಸಚಿವರಣ-ತಪತಿ ಎಂಬ ದಂಪತಿಗಳ ಮಗನೆಂದು ಹೇಳುತ್ತಾನೆ. ಈ ಕುರುವಿನ ಪತ್ನಿ ವಾಹಿನೀ, ಈ ದಂಪತಿಗಳ ಮಕ್ಕಳು ಅಶ್ವವನ್, ಅಭಿಷ್ಯಂತ, ಚೈತ್ರರಥ, ಮುನಿ ಮತ್ತು ಜನಮೇಜಯ. ಇವರಿಗೆ ಮತ್ತು ಮುಂಚಿನ ಎಲ್ಲ ರಾಜರಿಗೆ 'ಕುರು' ಎಂಬ ಹೆಸರೇ ನಿಂತಿತು. 'ಕುರುಜಾಂಗಲ'ದೇಶವೂ ಈತನಿಂದಲೇ ಪ್ರಸಿದ್ಧಿಗೆ ಬಂದಿದೆ. 'ಕುರೋ ವೈ ಯಜ್ಞ ಶೀಲಸ್ಯ ಕ್ಷೇತ್ರ ಮೇತನ್ ಮಹಾತ್ಮನಃ;' ಎಂದು ಈತನ ಹೆಸರಿನಿಂದ 'ಕುರುಕ್ಷೇತ್ರ'ವನ್ನು ಗುರುತಿಸುತ್ತಾರೆ. ಈತ ಯಜ್ಞ ಮಾಡುತ್ತಿದ್ದ ಸಂದರ್ಭದಲ್ಲಿ ಮುಂದೆ ಉತ್ತರಕುರು ದಕ್ಷಿಣಕುರು ಎಂಬ ವಿಭಾಗಗಳನ್ನೂ ಹೊಂದಿತ್ತು. 'ಶ್ರೇಷ್ಠ ಕುರುಷು ಸರ್ವೇಷು' ಎಂದು ಧರ್ಮರಾಯನನ್ನು ಹೊಗಳಿರುವ ಸಂದರ್ಭವಿದ್ದರೂ ಪಾಂಡುವಿನ ಮಕ್ಕಳು ಪಾಂಡವರೆಂದು ಪ್ರಸಿದ್ಧಿ ಪಡೆದ ನಂತರ ದುರ್ಯೋಧನ, ಧೃತರಾಷ್ಟ್ರ ಮೊದಲಾದವರನ್ನು ಮತ್ರ ಕೌರವರೆಂದು ಕರೆಯುವುದು ರೂಢಿಯಲ್ಲಿದೆ.
</details>
