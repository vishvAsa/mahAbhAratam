+++
title = "011 ದುರಿತಕುಲಗಿರಿ ವಜ್ರದಣ್ಡನು"

+++

<details><summary>ಗದ್ಯ (ಕ.ಗ.ಪ) </summary>

11. ಪಾಪವೆಂಬ ಕುಲಗಿರಿಗೆ ವಜ್ರಾಯುಧದಂತಿರುವವನು, ಭೂಮಿಯಲ್ಲಿ ಓಡಾಡುವ ಪರಮಾತ್ಮನ ಮೂರ್ತಿ, ಕವಿಗಳೆಂಬ ಕಮಲಗಳಿಗೆ ಸೂರ್ಯನು, ಎಲ್ಲಾ ಯತಿ ಶ್ರೇಷ್ಠರಿಂದಲೂ ದೇವತೆಗಳಿಂದಲೂ ವಂದಿಸಲ್ಪಡುವವನು, ಈ ಬಾಲಕನನ್ನು ತನ್ನವನೆಂದು ದಯೆತೋರಿ ಮಗನೆಂದು ಪ್ರೀತಿಸಿ, ಕರುಣದಿಂದ ಗುರುಶ್ರೇಷ್ಠನಾದ ದೇವ ವೇದವ್ಯಾಸನು ವರವನ್ನು ಕೊಟ್ಟನು.
</details>

<details><summary>ಪದಾರ್ಥ (ಕ.ಗ.ಪ) </summary>

ದುರಿತ-ಪಾಪ,   
ವಜ್ರದಂಡ-ವಜ್ರಾಯುಧ,   
ವಾರಿರುಹ-ಕಮಲ,   
ದಿನಮಣಿ-ಸೂರ್ಯ,   
ಪತಿಕರಿಸು-ದಯೆದೋರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವೇದವ್ಯಾಸ  - ಇವರಿಗೆ ಕೃಷ್ಣದ್ವೈಪಾಯನ, ಅಂಬಿಕೇಯ, ಪಾರಾಶರ್ಯ, ಸತ್ಯವತೇಯ ಎಂಬ ಹೆಸರುಗಳೂ ಇವೆ. ಯಮುನಾ ನದಿಯ ದ್ವೀಪಗಳಲ್ಲಿ ಹುಟ್ಟಿದವನಾದ್ದರಿಮದ ಮತ್ತು ಕಪ್ಪಗಿದ್ದುದರಿಂದ ಕೃಷ್ಣದ್ವೈಪಾಯನ, ಪರಾಶರನ ಮಗನಾದ್ದರಿಂದ ಪಾರಾಶರ್ಯ. ಸತ್ಯವತಿ-ಪರಾಶರರಿಗೆ ಮಗನಾಗಿ ಜನಿಸಿದ ಸದ್ಯೋಜಾತರಾದ ವ್ಯಾಸರು ತಂದೆಯ ಜತೆಗೇ ಹೊರಟುಬಿಟ್ಟರು. ಅಲ್ಲದೆ ತಾಯಿಗೆ 'ನೀನು ಕರೆದಾಗ ಬಂದು ಸಹಾಯ ಮಾಡುತ್ತೇನೆ' ಎಂಬ ವಚನವನ್ನು ಕೊಟ್ಟಿದ್ದರು. ತಾವು ಕೊಟ್ಟ ಮಾತಿನಂತೆ, ಸತ್ಯವತಿ ಆಹ್ವಾನಿಸಿದಾಗ ವಂಶಕ್ಷಯವನ್ನು ತಪ್ಪಿಸಿ ಧೃತರಾಷ್ಟ್ರ ಪಾಂಡುಗಳನ್ನು ಒದಗಿಸಿದರು. ವಿದುರನೂ ಇವರ ಮಗನೇ. ಒಂದು ರೀತಿಯಲ್ಲಿ ಮಹಾಭಾರತದ ಪಾತ್ರಧಾರಿಯೂ ಆಗಿರುವ ವ್ಯಾಸರು ಮಹತ್ವದ ಸಂದರ್ಭಗಳಲ್ಲಿ ಕಾಣಿಸಿಕೊಳ್ಳುತ್ತಾರೆ. ಪಾಂಡವರು ಅರಗಿನ ಮನೆಯಿಂದ ಹೊರಟಾಗ, ದ್ರುಪದ ನಗರಿಯಲ್ಲಿ, ರಾಜಸೂಯಯಾಗದ ಸಂದರ್ಭದಲ್ಲಿ ವನವಾಸದ ಸಂದರ್ಭದಲ್ಲಿ ಉದ್ದಕ್ಕೂ ಹಲವಾರು ಬಾರಿ ಕಾಣಿಸಿಕೊಳ್ಳುತ್ತಾರೆ. ಗಾಂಧಾರಿಗೆ ಪುತ್ರಲಾಭವನ್ನು ಹರಸಿದವರು ಇವರೇ. ಅರ್ಜುನನಿಗೆ ಪ್ರತಿಸ್ಮೃತಿ ಮಂತ್ರವನ್ನು ಬೋಧಿಸುವಂತೆ ಧರ್ಮರಾಯನಿಗೆ ಸಲಹೆಯಿತ್ತು ಇಂದ್ರಕೀಲಕ್ಕೆ ಅರ್ಜುನನ್ನು ಕಳಿಸಿದವರೂ ಇವರೇ. ಮಹಾಭಾರತ ಯುದ್ಧದಲ್ಲಂತೂ ಧೃತರಾಷ್ಟ್ರನಿಗೆ ಯುದ್ಧ ಸಂಗತಿಗಳನ್ನು ನಿರೂಪಿಸುವಂತೆ ಸಂಜಯನನ್ನು ನಿಯಮಿಸಿ ಅವನಿಗೆ ಎಲ್ಲವೂ ದೃಗ್ಗೋಚರವಾಗುವಂತೆ ಮಾಡಿದ ಶಕ್ತಿವಂತರು ಇವರು. ಪಾಂಡವರು ಕಾಡಿನಲ್ಲಿದ್ದಾಗ ಅವರನ್ನು ಕೊಂದು ಬರೋಣ ಎಂದು ಕೌರವಕರ್ಣಾದಿಗಳು ಹೊರಟಾಗ ತಪ್ಪಿಸಿದ ಕೀರ್ತಿ ವ್ಯಾಸರದು. ಗಾಂಧಾರಿಯು ಧರ್ಮರಾಯನನ್ನು ಶಪಿಸಿಸುವುದನ್ನು ತಪ್ಪಿಸಿದವರು ವ್ಯಾಸ. ಅಭಿಮನ್ಯು ಸತ್ತಾಗ ಧರ್ಮರಾಯನ ಶೋಕವನ್ನು ತಗ್ಗಿಸುವ ಉಪದೇಶವಿತ್ತವರು. ಅಶ್ವತ್ತಾಮನ ದುಃಖಶಮನದ ಜವಾಬ್ದಾರಿಯೂ ಇವರದೇ. ಹಾಗೆಯೇ ಯುದ್ಧದಲ್ಲಿ ಸತ್ತ ವೀರರನ್ನೆಲ್ಲ ತಮ್ಮ ಮಹಿಮೆಯಿಂದ ಒಂದು ದಿನದ ಮಟ್ಟಿಗೆ ಕೊಳದಿಂದ ಎದ್ದು ಬರುವಂತೆ ಮಾಡಿದವರು. ಒಂದೇ ಕಡೆ ಕಲಿಸಿಕೊಂಡಂತಿದ್ದ ವೇದಗಳನ್ನು ಶಿಷ್ಯರ ಸಹಾಯದಿಂದ ವಿಭಜಿಸಿ ಒಂದು ರೂಪವನ್ನು ಕೊಟ್ಟವರು. ಶುಕಮಹರ್ಷಿಯ ತಂದೆಯಾಗಿ ಅವನನ್ನು ಜ್ಞಾನನಿಧಿಯಾಗಿ ಮಾಡಿ ಪರಮವೈರಾಗ್ಯ ಮೂರ್ತಿಯಾಗುವಂತೆ ಸಹಕಾರಿಯಾದರೂ ಶುಕನ ಅಗಲಿಕೆಯನ್ನು ಸಹಿಸದೆ ಕೊರಗುವ ಮಾನವೀಯತೆಯೂ ಅವರಲ್ಲಿದೆ.  
ದ್ರೌಪದಿಯು ಪಂಚಪಾಂಡವರ ಪತ್ನಿಯಾಗುವುದು ಸರಿಯೇ ಎಂದು ತರ್ಕಿಸುತ್ತಿದ್ದ ಪಾಂಚಾಲರಾಜನಿಗೆ ಏಕಾಂತದಲ್ಲಿ ಸಮಾಧಾನ ಹೇಳಿದವರು. ಮೊಮ್ಮಕ್ಕಳನ್ನು ಕಳೆದುಕೊಂಡು ರೋಧಿಸುತ್ತಿದ್ದ ಕುಂತಿಯನ್ನು ಸಮಾಧಾನಪಡಿಸಿದವರು. ತಮಗಿಂತ ವಯಸ್ಸಿನಲ್ಲಿ ಚಿಕ್ಕವನಾಧ ಶ್ರೀಕೃಷ್ಣನ ವ್ಯಕ್ತಿತ್ವವನ್ನು ಅರ್ಥಮಾಡಿಕೊಂಡು ಆರಾಧನಾಭಾವದಿಂದ ಕಂಡು ಪ್ರಚಾರ ಮಾಡಿದವರು. ಶ್ರೀಕೃಷ್ಣನ ರಾಯಭಾರಕ್ಕೆ ಒಂದು ಸೂಕ್ತವೇದಿಕೆಯನ್ನು ಸಿದ್ಧಮಾಡಿದವರೇ ವ್ಯಾಸರು ಎಂಬುದು ಉದ್ಯೋಗಪರ್ವದ ಎರಡನೆಯ ಅದ್ಯಾಯದಿಂದ ವಿದಿತವಾಗುತ್ತದೆ. ತತ್ವಸ್ವರೂಪದ ದೃಷ್ಟಿಯಿಂದ ಹೇಳುವುದಾದರೆ ಶಿವ-ವಿಷ್ಣು ಬೇರೆಯಲ್ಲ ಎಂದು 'ಹರಿಹರಾದ್ವೈತ'ವನ್ನು ಸಾರಿದವರು. ಒಂದು ಕಡೆ ಕುರುವಂಶವನ್ನು ಬೆಳಗಿಸುವ ಕುಲಪ್ರದೀಪಕರಾಗಿ ಮಹಾಭಾರತದ ಒಬ್ಬ ಸಾಂಧರ್ಭಿಕವಾಗಿ ಪ್ರಕಾಶಗೊಳ್ಳುವ ಪಾತ್ರಧಾರಿಯಾಗಿ ಇನ್ನೊಂದು ಕಡೆ ಮಹಾಭಾರತವನ್ನು ಬರೆಯುವ ಕೃತಿಕಾರನಾಗಿ ಎರಡು ಜವಾಬ್ದಾರಿಗಳನ್ನೂ ಯಶಸ್ವಿಯಾಗಿ ಮುಗಿಸಿ ಕೃತಕೃತ್ಯರಾಗಿದ್ದಾರೆ.  
ವಯಸ್ಸಾದವರು ಗೌರವವಾಗಿ ಕಾಡಿನಲ್ಲಿ ಶಾಂತವಾಗಿ ಕಾಲಕಳೆಯಬೇಕು ಎಂಬ ಸಂದೇಶವನ್ನು ಸತ್ಯವತಿ ಅಂಬಿಕೆ ಅಂಬಾಲಿಕೆಯರನ್ನು ಕಾಡಿಗೆ ಕರೆದುಕೊಂಡು ಹೋಗುವ ಸಂದರ್ಭದಲ್ಲಿ ತುಂಬ ಸೂಕ್ಷ್ಮವಾಗಿ ಹೇಳಿದ್ದಾರೆ. ವಯಸ್ಸಾದವರಿಗೆಲ್ಲ ಹೀಗೆ ಅನ್ನಿಸುತ್ತದೆಂಬುದು ಈಗಲೂ ನಿಜ. ವಯಸ್ಕರಿಗೆ ಸುಖದ ಕಾಲ ಹೋಯಿತು. ಬರಲಿರುವ ದಿನಗಳು ದಾರುಣವಾಗಿರುತ್ತವೆ. ಪಾಪಿಷ್ಠ ದಿನಗಳನ್ನು ಎದುರು ನೋಡಬೇಕಾಗುತ್ತದೆ. ಭೂಮಿ ತನ್ನ ಯೌವನವನ್ನು ಕಳೆದುಕೊಂಡಿದ್ಧಾಳೆ ಎಂಬುದು ಅವರ ಮಾತು.  
ಅತಿಕ್ರಾಂತ ಸುಖಾಃ ಕಾಲಾಃ ಪರ್ಯುಪಸ್ಥಿತ ದಾರುಣಾ  
ಶ್ವಃಶ್ವಃ ಪಾಪಿಷ್ಠ ದಿವಸಾಃ ಪ್ಲಥಿವೀ ಗತಯೌವನಾ.  
ಯುವಕಯುವತಿಯರಿಗೇ ಈ ಲೋಕವನ್ನು ಬಿಟ್ಟುಕೊಟ್ಟು ವಯಸ್ಸಾದವರು ಮೆಲ್ಲಗೆ ಜಾರಿಕೊಳ್ಳಬೇಕೆಂಬುದನ್ನು ಇದಕ್ಕಿಂತ ಚೆನ್ನಾಗಿ ಹೇಳಲು ಸಾಧ್ಯವಿಲ್ಲ.
</details>
