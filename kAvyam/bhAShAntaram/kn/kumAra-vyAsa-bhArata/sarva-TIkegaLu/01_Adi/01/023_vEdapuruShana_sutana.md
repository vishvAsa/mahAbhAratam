+++
title = "023 ವೇದಪುರುಷನ ಸುತನ"

+++

<details><summary>ಗದ್ಯ (ಕ.ಗ.ಪ) </summary>

23. ವೇದಪುರುಷನಾದ ನಾರಾಯಣನ ಮಗನಾದ ಬ್ರಹ್ಮನ, ಅವನ ಮಗ ನಾರದನ, ಅವನ ಅಣ್ಣ ಮರೀಚಿಯ, ಅವನ ಮೊಮ್ಮಗ ಇಂದ್ರನ, ಅವನ ಮಗ ಅರ್ಜುನನ, ಅವನ ಹೆಂಡತಿ ಸುಭದ್ರೆಯ, ಅವಳ ಸೋದರ ಮಾವ ಕಂಸನ, ಅವನ ಮಾವನಾದ ಜರಾಸಂಧನನ್ನು ಅತ್ಯಂತ ಶೌರ್ಯದಿಂದ ಕಾದಾಡಿ ವಿಜಯಿಯಾದ ಭೀಮಸೇನನ, ಅವನ ಅಣ್ಣನಾದ ಧರ್ಮಜನ, ಅವನ ತಾಯಿ ಕುಂತಿಯ, ಅವಳ ನಾದಿನಿ ದೇವಕಿಯ ಗರ್ಭದಲ್ಲಿ ಹುಟ್ಟಿದ ಅನಾದಿ ಮೂರುತಿಯಾದ ಗದುಗಿನ ವೀರನಾರಾಯಣನೆ ಕಾಪಾಡು.
</details>

<details><summary>ಪಾಠಾನ್ತರ (ಕ.ಗ.ಪ) </summary>

*[ಹೆಮ್ಮಗನ] - [ಮೊಮ್ಮಗನ]  
**[ರೂಪನನ] - [ಮಾವನನ (ಆ) (ಇ)]  
* ಕನ್ನಡ ಸಾಹಿತ್ಯ ಪರಿಷತ್ತಿನ ಕೆ.17 ಸಂಖ್ಯೆಯ ಕುಮಾರವ್ಯಾಸ ಭಾರತದ ಓಲೆ ಪ್ರತಿಯಲ್ಲಿ, ಅದರ ಮೊದಲ ಗರಿಯಲ್ಲಿ ಎರಡನೆಯ ಪದ್ಯವಾಗಿರುವ ಈ ಪದ್ಯದಲ್ಲಿ ಈ ಪಾಠಾಂತರ ಇದೆ 'ಮೊಮ್ಮಗನ' ಎಂದಾಗಿರುವುದು ವಿಚಾರ ಯೋಗ್ಯವಾದ ಒಂದು ವ್ಯತ್ಯಾಸ. (ನೋಡಿ -ಶಾಸ್ತ್ರೀಯ-1 ಡಾ. ಟಿ.ವಿ. ವೆಂಕಟಾಚಲಶಾಸ್ತ್ರೀ ಪುಟ 171-172)  
** 'ರೂಪನನ' ಅರ್ಥಕ್ಕೆ ಸರಿಕೂಡದು ಆದ್ದರಿಂದ ಇದು ಅಪಪಾಠ. 'ಮಾವನನ' ಎಂಬುದೇ ಅರ್ಥಕ್ಕೆ ಒಪ್ಪುವ ಸರಿಯಾದ ಪಾಠ (ನೋಡಿ ಶಾಸ್ತ್ರೀಯ-1 ಡಾ. ಟಿ.ವಿ.ವಿ. ಮೇಲಿನಂತೆ)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೊಮ್ಮಗ ಇಂದ್ರ- ಮರೀಚಿಯ ಮಗ ಕಶ್ಯಪ , ಅವನ ಮಗ ಇಂದ್ರ
</details>
