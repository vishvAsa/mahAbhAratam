+++
title = "058 ಸಮರ ಸರ್ವಜ್ಞರುಗಳಙ್ಘ್ರಿಗೆ"

+++

<details><summary>ಗದ್ಯ (ಕ.ಗ.ಪ) </summary>

58. ಯುದ್ಧ ಕುಶಲರು ಕೃಷ್ಣನ ಪಾದಗಳಿಗೆ ನಮಸ್ಕರಿಸಿದರು. ಸಭೆಯಲ್ಲಿದ್ದ ರಾಜ ಮಹಾರಾಜರು ಹಣೆಯ ಮೇಲೆ ಕೈ ಜೋಡಿಸಿ ಸಂಭ್ರಮದಿಂದ ತಲೆಬಾಗಿ ನಮಸ್ಕರಿಸುತ್ತಿದ್ದರು. ಆ ಕಮಲ ನಯನದ ದೇವನೆ ಸಾಕು. ನಮಗೆ ಇವನಿಂದೇನಾಗಬೇಕಿದೆ ? ಎಂದು ದುಷ್ಟ ಬುದ್ಧಿಯ ದುರ್ಯೋಧನನು ಮಾತ್ರ ಸಿಂಹಾಸನವನ್ನು ಬಿಟ್ಟು ಇಳಿಯದೇ ಇದ್ದನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕಮಲ ನಯನದ ದೇವನು - ಶಿವಪುರಾಣದಲ್ಲಿನ ದೃಷ್ಟಾಂತ ವಿಷ್ಣು ಶಿವಭಕ್ತ. ಈ ಭಕ್ತಿ ಪಾರಾಮ್ಯತೆಯನ್ನು ಒಮ್ಮೆ ಪಾರ್ವತಿಗೆ ತೋರಿಸುವುದಾಗಿ ಶಿವನು ಹೇಳುತ್ತಾನೆ. ಒಮ್ಮೆ ವಿಷ್ಣುವು ಶಿವನಿಗೆ ನಿತ್ಯ ಕಮಲದ ಹೂವನ್ನು ಅರ್ಪಿಸುವ ವ್ರತವನ್ನು ಕೈಗೊಳ್ಳುತ್ತಾನೆ. ದಿನವೂ ಒಂದು, ಎರಡು ಹೀಗೆ ನೂರು ದಿನಗಳ ವ್ರತದ ಆಚರಣೆ ಕೊನೆಯ ದಿನ ನೂರು ಪುಷ್ಪಗಳನ್ನು ಶಿವನಿಗೆ ಅರ್ಪಿಸುವಂತಹ ವ್ರತವಿದು. ಹೀಗೆ ವ್ರತವಾಚರಿಸುತ್ತಿರುವ ಸಂದರ್ಭದಲ್ಲಿ ಕೊನೆಯ ದಿನ ವಿಷ್ಣುವು ತಂದ ನೂರು ಕಮಲದ ಹೂಗಳಲ್ಲಿ ಒಂದನ್ನು ಶಿವನು ಮಾಯ ಮಾಡುತ್ತಾನೆ. ವಿಷ್ಣುವು 99 ಪುಷ್ಪಗಳನ್ನು ಪೂಜಿಸಿದ ನಂತರ ನೂರನೆಯ ಹೂವನ್ನು ಕಾಣದೆ ಕೊನೆಯ ಪುಷ್ಪವಾಗಿ ತನ್ನ ಕಣ್ಣನ್ನೇ ಕಿತ್ತು ನೂರನೆಯ ಪುಷ್ಪವಾಗಿ ಅರ್ಪಿಸುತ್ತಾನೆ. ಶಿವನು ವಿಷ್ಣುವಿನ ಈ ಭಕ್ತಿಯ ಪರಾಕಾಷ್ಠೆಯನ್ನು ಪಾರ್ವತಿಗೆ ತೋರಿಸಿ, ಅಲ್ಲಿದ್ದ ಕಮಲವನ್ನೇ ತೆಗೆದು ವಿಷ್ಣುವಿಗೆ ಕಣ್ಣಾಗಿ ಹಚ್ಚಿದನಂತೆ. ಆದ್ದರಿಂದ ವಿಷ್ಣುವು 'ಕಮಲನಯನನಾದ'.
</details>
