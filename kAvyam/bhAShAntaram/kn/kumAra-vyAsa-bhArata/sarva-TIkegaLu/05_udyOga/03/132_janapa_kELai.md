+++
title = "132 ಜನಪ ಕೇಳೈ"

+++

<details><summary>ಗದ್ಯ (ಕ.ಗ.ಪ) </summary>

132. ಮಹಾರಾಜ ಕೇಳು ! ಷಣ್ಮುಖ, ರಾಮ, ಹನುಮಂತ, ಭೀಮಸೇನನನ್ನು ಮತ್ತು ವಿನತೆಯ ಮಗನಾದ ಗರುಡನನ್ನು - ಈ ಐವರನ್ನು ಪರಿಶುದ್ಧ ಭಾವದಿಂದ ನೆನೆದರೆ ಪಾಪಗಳು ಪರಿಹಾರವಾಗುವುದೆನ್ನುವಾಗ, ನೀವು ವಾಯುಪುತ್ರನಾದ ಭೀಮಸೇನನನ್ನು ಯುದ್ಧದಲ್ಲಿ ಹೇಗೆ ಜಯಸುವಿರಿ ಎಂದನು ವಿದುರ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅನುವರ-ಯುದ್ಧ, ಸ್ಕಂದ-ಷಣ್ಮುಖ, ವಿನತೆಯಾತ್ಮಜ-ಗರುಡ, ದುರಿತ-ಪಾಪ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕದ್ರು-ವಿನತೆ-ಗರುಡ-ಸರ್ಪ : ಕದ್ರು, ವಿನತೆಯರು ಅಕ್ಕ-ತಂಗಿಯರು ಕಶ್ಯಪನ ಪತ್ನಿಯರು. ಅಮೃತಕ್ಕಾಗಿ ಸಮುದ್ರಮಂಥನ ಕಾಲದಲ್ಲಿ ಹುಟ್ಟಿದ ಉಚ್ಚೈಶ್ರವಸ್ ಎಂಬ ಕುದುರೆಯನ್ನು ನೋಡಲು ಕದ್ರು, ವಿನತೆಯರು ಹೊರಟರು. ಅದರ ಬಾಲ ಕಪ್ಪಗಿದೆ ಎಂದು ಕದ್ರು ಹೇಳಿದಳು. ಬೆಳ್ಳಗಿದೆ ಎಂದು ವಿನತೆ. ಸೋತವರು ಗೆದ್ದವರ ದಾಸಿಯಾಗಬೇಕೆಂದು ಪಂಥ ತೊಟ್ಟರು. ಕದ್ರು ತನ್ನ ಮಕ್ಕಳನ್ನು ಕರೆದು ಕಪ್ಪಾಗಿ ಕುದುರೆಯ ಬಾಲಕ್ಕೆ ಸುತ್ತಿಕೊಳ್ಳುವಂತೆ ಮಾಡಿದ್ದರಿಂದ ವಿನತೆ ಕದ್ರುವಿಗೆ ದಾಸಿಯಾಗಬೇಕಾಯಿತು.  
ಕಶ್ಯಪರ ವರದಿಂದ ಕದ್ರು ಈಗಾಗಲೇ ಸಾವಿರಾರು ಸರ್ಪಪುತ್ರರನ್ನು ಪಡೆದಿದ್ದಳಷ್ಟೆ. ಆದರೆ ವಿನತೆಯ ಗರ್ಭದಿಂದ ಬಂದ ಮೊಟ್ಟೆ ಇನ್ನೂ ಒಡೆದಿರಲಿಲ್ಲ. ಈಗ ಅದು ಒಡೆದು ಮಹಾಪ್ರತಾಪಶಾಲಿಯಾದ ಗರುಡ ಹುಟ್ಟಿದ. ಇವನು ಪ್ರತ್ಯಕ್ಷ ಅಗ್ನಿಯಂತೆ ತೇಜಸ್ವಿಯಾಗಿದ್ದಾನೆಂದು ದೇವತೆಗಳು ಹೊಗಳಿದರು. ತನ್ನ ತತ್ತಿಯಿದ್ದ ಪಕ್ಕದಲ್ಲೇ ಹೆಳವನಾಗಿ ನವೆಯುತ್ತಿದ್ದ ಅಣ್ಣ ಅರುಣನನ್ನು ಬೆನ್ನ ಮೇಲೆ ಕುಳ್ಳಿರಿಸಿಕೊಂಡು ಸಾಗರದ ಆಚೆಯಿದ್ದ ತನ್ನ ತಾಯಿಯ ಬಳಿಗೆ ಸಾಗಿದನು. ಲೋಕವನ್ನೇ ಸುಡುತ್ತಿದ್ದ ಸೂರ್ಯನಿಗೆ ಅಡ್ಡವಾಗಿ ನಿಂತು ಅವನ ರಥವನ್ನು ನಡೆಸಲು ಬ್ರಹ್ಮದೇವನು ಈ ಅರುಣನನ್ನು ಸೂರ್ಯನ ಸಾರಥಿಯಾಗಿ ಮಾಡಿದನು.   
ತಾಯಿಯನ್ನು ದಾಸ್ಯದಿಂದ ಬಿಡುಗಡೆ ಮಾಡಬೇಕಾದರೆ ದೇವಲೋಕದಿಂದ ಅಮೃತವನ್ನು ತಂದುಕೊಡಬೇಕು ಎಂದು ನಾಗಗಳು ಷರತ್ತು ಹಾಕಿದುವು. ಗರುಡನು ಧೈರ್ಯವಾಗಿ ತಂದುಕೊಡಬೇಕು ಎಂದು ನಾಗಗಳು ಷರತ್ತು ಹಾಕಿದುವು. ಗರುಡನು ಧೈರ್ಯವಾಗಿ ಆಕಾಶಕ್ಕೆ ಹಾರಿ ದೇವತೆಗಳ ಸೈನ್ಯವ್ಯೂಹವನ್ನು ಛೇದಿಸಿ ಅಮೃತದ ಕುಂಭವನ್ನು ಹೊತ್ತುಕೊಂಡು ಹೊರಟನು. ಮಧ್ಯೆ ಈತನ ಪರಾಕ್ರಮಕ್ಕೆ ಮೆಚ್ಚಿದ ವಿಷ್ಣುವಿನ ಕೋರಿಕೆಯಂತೆ ವಿಷ್ಣುವಿಗೆ ವಾಹವನಾಗಲು ಗರುಡನು ಒಪ್ಪಿದ. ಮುಂದೆ ಇಂದ್ರನ ಹೊಡೆತಕ್ಕೆ ಗರುಡನ ಒಂದು U್ಪರಿ ಭೂಮಿಗೆ ಬಿದ್ದುದರಿಂದ ಗರುಡನಿಗೆ ಸುಪರ್ಣ ಎಂದು ಹೆಸರಾಯಿತು. ಇಂದ್ರನು ಗರುಡನ ಮನೋಭಿಪ್ರಾಯವನ್ನು ಮೆಚ್ಚಿ 'ಸರ್ಪಭಕ್ಷಕನಾಗು' ಎಂದು ವರವನ್ನು ಕೊಟ್ಟ.  
ಗರುಡನು ತಂದುಕೊಟ್ಟ ಅಮೃತ ಕಲಶವನ್ನು ಸ್ವೀಕರಿಸಿ ಸರ್ಪಗಳು ವಿನತೆಯನ್ನು ವಿಮುಕ್ತಗೊಳಿಸಿದರು. ಆದರೆ ಸ್ನಾನ ಮಾಡಿಕೊಂಡ ಆ ಸರ್ಪಗಳು ಅಮೃತವನ್ನು ಸ್ವೀಕರಿಸಲು ಬರುವ ಹೊತ್ತಿಗೆ ಇಂದ್ರ ಆ ಕೊಡವನ್ನು ಅಪಹರಿಸಿದ್ದ. ಸರ್ಪಗಳು ಅಮೃತವು ಸೋರಿ ದರ್ಭೆಯ ಮೇಲೆ ಬಿದ್ದಿರಬಹುದು ಎಂಬ ಭ್ರಮೆಯಿಂದ ದರ್ಭೆಗಳನ್ನು ನೆಕ್ಕಿದ್ದರಿಂದ ಅವುಗಳಿಗೆ 'ಸೀಳುನಾಲಿಗೆ' ಆಯಿತು. ಆ ದರ್ಭೆಗಳು 'ಪವಿತ್ರ' ಎಂಬ ಹೆಸರು ಪಡೆದುವು.  
'ಈ ಅರಿವು ಅರೆಹೊರೆದ ಮೊಟ್ಟೆ' ಎಂದಿರುವ ಗೋಪಾಲಕೃಷ್ಣ ಅಡಿಗರು ಮೈಗೂಡಿ ಬರಲಿ ಪರಿಪೂರ್ಣಾವತಾರಿ ವಿನತಾಪುತ್ರ ಎಂದು ಗರುಡಶಕ್ತಿಯನ್ನು ಸ್ಮರಿಸಿದ್ದಾರೆ. ಅಕ್ಕ-ತಂಗಿಯರ ಮಾತ್ಸರ್ಯ ಬುದ್ದಿ, ಗರುಡನ ಮಾತೃಭಕ್ತಿಗಳು ಈ ಪ್ರಸಂಗದಲ್ಲಿ ಎದ್ದುಕಾಣುತ್ತವೆ. ವಿಷ್ಣುವಿಗೆ ವಾಹನವಾಗಿ ಬೆಳೆದು ಲೋಕ ಮನ್ನಣೆ ಗಳಿಸಿದ ಕೀರ್ತಿ ಈತನಾಗಿದೆ.
</details>
