+++
title = "096 ತಾಳಲಯ ಬೊಮ್ಬಾಳ"

+++

<details><summary>ಗದ್ಯ (ಕ.ಗ.ಪ) </summary>

96. ದೊರೆಯೆ ಕೇಳು, ಉತ್ತಮ ಗಾಯಕನೆಂದರೆ  ತಾಳದಲ್ಲಿಯೂ, ಗತಿಯಲ್ಲಿಯೂ ಉಚ್ಛಶ್ರುತಿ (ಬೊಂಬಾಳ)ಯನ್ನು ಅವಲಂಬಿಸುವುದರಲ್ಲಿಯೂ, ಸ್ಥಾಯಿಶುದ್ಧವಾಗಿಯೂ ಸಾಳಗವೇ ಮೊದಲಾದ ಸಂಕೀರ್ಣ ರಾಗಗಳ ಮತ್ತು ಶುದ್ಧ ದೇಶೀಯಾ ರಾಗಗಳ ವಿವಿಧ ರೀತಿಯ ಕೃತಿಗಳಲ್ಲಿ ಸಾಹಿತ್ಯ ರಚನೆಗಳ ನಿಪುಣನು, ಹಾಡುಗಾರಿಕೆಯ ಜೊತೆಗೆ ಹಿಮ್ಮೇಳದ ವಾದ್ಯ ಸಾಧನಗಳನ್ನು ಹದವರಿತು ಉಪಯೋಗಿಸಿಕೊಳ್ಳಬಲ್ಲವನು. ಶುದ್ಧ ಮಾರ್ಗ ರೀತಿಯ ಸಾಹಿತ್ಯದ ವಿವಿಧ ಪ್ರಕಾರಗಳ ಛಂದಸ್ಸು ಗತಿಗಳನ್ನು ಅರಿತಿರಬೇಕು.
</details>

<details><summary>ಪದಾರ್ಥ (ಕ.ಗ.ಪ) </summary>

ಠಾಯ -ಸಂಗೀತದ ರಚನ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ತಾಳ-ಹಾಡುವಾಗ ಗೀತೆ ಅಥವಾ ಕೀರ್ತನೆಯ ಕಾಲ ಪ್ರಮಾಣವನ್ನು ಕೈಯಿಂದಾಗಲೀ, ತಾಳ ಯಂತ್ರಗಳಿಂದಾಗಲೀ ಹೊಡೆದು ತೋರಿಸುವುದಕ್ಕೆ ತಾಳವೆಂದು ಹೆಸರು. "ಶ್ರುತಿರ್ಮಾತಾ ಲಯಃ ಪಿತಾ" ಎಂಬಂತೆ ಲಯವು ಸಂಗೀತಕ್ಕೆ ಪಿತೃ ಸಮಾನವಾದುದು ತಾಳವು ಮಾರ್ಗತಾಳ, ದೇಶೀ ತಾಳವೆಂದು ಎರಡು ವಿಧ.  
ಲಯ-ಭಾವ ಪೂರ್ಣವಾದ ಸಾಹಿತ್ಯವನ್ನು ಒಂದು ನಿಯಮಕ್ಕೆ ಒಳಪಡಿಸುವುದು ಲಯದ ಮುಖ್ಯ ಗುಣ. ಲಯದ ಮಹತ್ವವನ್ನು ತಾಳಗತಿಯಿಂದ ಅರಿಯಬಹುದು. ವಿಳಂಬಿತಲಯ, ಮಧ್ಯ ಲಯ ಮತ್ತು ಧ್ರುತಲಯ ಎಂಬ ಮೂರು ವಿಧಗಳಿವೆ.   
ಬೊಂಬಾಳ-ನಾಲ್ಕು ಧ್ವನಿ ಭೇದಗಳಲ್ಲಿ ಒಂದು (ಧ್ವನಿಯನ್ನು ಉಚ್ಛ ಶ್ರುತಿಯಲ್ಲಿ ಪ್ರಯೋಗಿಸುವುದು)  
ಮಿಶ್ರ-ಉಮಾಪತಿಯ ಔಮಪತಂ ಎಂಬ ಗ್ರಂಥದಲ್ಲಿ ಸಂಗೀತವನ್ನು ಸಜೀವ ಎಂದರೆ ಮಾನವನ ಗಾಯನ, ನಿರ್ಜೀವ ಎಂದರೆ ವಾದ್ಯ ಸಂಗೀತ ಮಿಶ್ರ ಎಂದರೆ ಕೊಳಲಿನ ಸಂಗೀತ ಎಂದು ಮೂರು ಬಗೆಗಳಾಗಿ ವರ್ಗೀಕರಿಸಿದ್ದಾರೆ. ಕೊಳಲಿನ ಸಂಗೀತ, ಮನುಷ್ಯನ ಉಸಿರಿನಿಂದುಂಟಾದುದು. ವಸ್ತುವಿನಿಂದ ಸಂಗೀತವು ಉಂಟಾಗುತ್ತದೆ. ಆದ್ದರಿಂದ ಇದು ಮಿಶ್ರ ಸಂಗೀತ. (ಸಂಕೀರ್ಣ ರಾಗಕ್ಕೆ ಮಿಶ್ರರಾಗವೆಂದು ಹೆಸರು).  
ಠಾಯ-ಸಂಗೀತದ ರಚನೆ; ಗಾಯನಕ್ಕೂ, ವಾದ್ಯಗಳಿಗೂ ಬೇರೆ ಬೇರೆ ರಚಿಸಿದ್ದರು. ಇವು 12ನೇ ಶತಮಾನದಲ್ಲಿ ಕನ್ನಡ ನಾಡಿನಲ್ಲಿ ಪ್ರಾರಂಭವಾಗಿ 18ನೇ ಶತಮಾನದ ಮಧ್ಯದವರೆಗೂ ಬಳಕೆಯಲ್ಲಿದ್ದುವು. ಪುರಂದರದಾಸರು, ವೆಂಕಟ ಮುಖಿ ಮುಂತಾದವರು ಠಾಯ ರಚನೆಯಲ್ಲಿ ಪ್ರಸಿದ್ಧರಾದವರು, ಇವುಗಳನ್ನು ರಾಗಾಲಾಪನೆಗೆ ಮುಂಚೆ ಹಾಡುತ್ತಿದ್ದರು.   
ರಾಗಕ್ಕೆ ಸಂಬಂಧಿಸಿದಂತೆ  
ಶುದ್ಧ-ಆರು ಸಾಧಾರಣ ರಾಗ ಜಾತಿಗಳಲ್ಲಿ ಒಂದು. ಶುದ್ಧ ಭಿನ್ನಗೌಡಲ ಅಷ್ಟ ಸಾಧಾರಣ ಸಪ್ತ ಸಾಧಾರಣಷಟ್ಸ್ವರ ವೆಂಬಾರು ಸಾಧಾರಣ (ವಿವೇಕ) ಜಾತಿಗಳು, ಶುದ್ಧ ಸಾಳಗ ಮತ್ತು ಸಂಕೀರ್ಣಗಳೆಂಬ ಮೂರು ರಾಗ ಭೇದಗಳಲ್ಲಿ ಒಂದು, ಬೇರೆಯ ರಾಗಗಳ ಅವಲಂಬನೆಯಿಲ್ಲದ ರಾಗ   
ಸಾಳಗ-ಮೂರು ರಾಗಭೇದಗಳಲ್ಲಿ ಒಂದು  
ಸಂಕೀರ್ಣ-ರಾಗದ ಶುದ್ಧ ಸಂಕೀರ್ಣ ಸಾಳಗಗಳೆಂಬ ಮೂರು ಭೇದಗಳಲ್ಲಿ ಒಂದು, ಯಾವುದಾದರೋ ಒಂದು ರಾಗದ ಮೂಲಭಾವದ ಛಾಯೆಯಿಂದ ರಂಜಿಸುವ ರಾಗ.  
ತಾಳಕ್ಕೆ ಸಂಬಂಧಿಸಿದಂತೆ  
ಶುದ್ಧ ಮೃದಂಗ ವಾದನದ ನಾಲ್ಕು ಭೇದಗಳಲ್ಲಿ ಒಂದು. ಶುದ್ಧ ಸಾಳಗ ಸಂಕೀರ್ಣ ಠವಣೆಗಳೆಂಬ ಚತುರ್ವಿಧ ಮೃದಂಗಮಂ ಮೇಳೈಸಿ ತಾಳದ ಆರು ಭೇದಗಳಲ್ಲಿ ಒಂದು.  
ಭಂಗತಾಳ, ಉಪಭಂಗ ತಾಳ ವಿಭಂಗ ತಾಳ, ವಿತಾಳ ಶುದ್ಧ ತಾಳ ಅನುತಾಳವೆಂಬುದು ವರ್ಗ ಸಂಖ್ಯಾ ಭೇದ ಮಾಗಿಹುವೆಂದು ಪೇಳ ಭರತಶಾಸ್ತ್ರ ಪರಿಣತರಪ್ಪ ತಾಳಧಾರಿಗಳು.   
ಸಾಳಗ-ಮದ್ದಳೆಯ ನಾಲ್ಕು ಬಗೆಯ ವಾದನ ಕ್ರಮಗಳಲ್ಲಿ ಒಂದು.   
ಸಂಕೀರ್ಣ-ನಾಲ್ಕು ವಿಧದ ಮೃದಂಗ ತಾಡನಗಳಲ್ಲಿ ಒಂದು, ತಾಳದ ಅಂಗಗಳಲ್ಲಿ ಒಂದು. 9 ಲಘುಗಳ ಕಾಲದ ಮಿತಿಯುಳ್ಳ ಒಂದು ತಾಳ.  
ದೇಶೀ-ವಿವಿಧ ಪ್ರಾಂತ್ಯಗಳಲ್ಲಿ ಪ್ರಚಲಿತವಿದ್ದ ಸಂಗೀತಕ್ಕೆ ದೇಶೀ ಸಂಗೀತ ಎಂದು ಹೆಸರು. ಮಾರ್ಗ ಸಂಗೀತವು ಮುಖ್ಯವಾಗಿ ಗಾಯನಕ್ಕೆ ಸಂಬಂಧಿಸಿತ್ತು, ಆದರೆ ದೇಶೀ ಸಂಗೀತವು ಗೀತ, ವಾದ್ಯ ನೃತ್ಯಗಳನ್ನು ಒಳಗೊಂಡಿತ್ತು, ರಾಗ, ತಾಳ, ಪ್ರಬಂಧಗಳನ್ನು ಮಾರ್ಗ ಹಾಗೂ ದೇಶೀ ಎಂಬುದಾಗಿ ವರ್ಗೀಕರಿಸಿವೆ.
</details>
