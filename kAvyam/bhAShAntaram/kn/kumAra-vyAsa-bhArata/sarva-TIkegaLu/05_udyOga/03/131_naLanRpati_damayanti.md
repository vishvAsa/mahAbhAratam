+++
title = "131 ನಳನೃಪತಿ ದಮಯನ್ತಿ"

+++

<details><summary>ಗದ್ಯ (ಕ.ಗ.ಪ) </summary>

131. ನಳಮಹಾರಾಜ, ದಮಯಂತಿ, ಸೀತಾಮಾತೆ ಮತ್ತು ರಾಮಚಂದ್ರ, ದ್ರೌಪದಿ ಮತ್ತು ವೀರ ಯುಧಿಷ್ಠಿರ ದೇವ ಇವರುಗಳಂತೆ ಮನುಷ್ಯರು ಯಾರಿದ್ದಾರೆ ? ಭೂಮಿಯಲ್ಲಿ ಇವರೆಲ್ಲರೂ ಕೀರ್ತಿವಂತರು. ಇವರುಗಳೇನು ಸಾಮಾನ್ಯರೆ ? ಧರ್ಮರಾಯನನ್ನು ಗೆಲ್ಲುವ ರೀತಿ ಹೇಗೆ? ಮಹಾದೇವ !
</details>

<details><summary>ಪದಾರ್ಥ (ಕ.ಗ.ಪ) </summary>

ಜಾವಳರು - ಸಾಮಾನ್ಯರು, ಪರಿ - ರೀತಿ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ನಳ-ದಮಯಂತಿ : ಭರತ ಖಂಡದ ಅತ್ಯಂತ ಪ್ರಾಚೀನ ಕಥೆಗಳಲ್ಲಿ ಒಂದು ನಳ-ದಮಯಂತಿ ಕಥೆ. ಶ್ರೀ ಹರ್ಷನ ನೈಷಧ ಚರಿತ್ರೆ ಪ್ರಸಿದ್ಧವಾಗಿದೆ. ಕ್ಷೇಮೇಂದ್ರ ಹೇಮಚಂದ್ರಾಚಾರ್ಯ ಸೋಮಪ್ರಭಾಚಾರ್ಯ ವಿನಯ ಚಂದ್ರಸೂರಿ ಶುಭ ಶೀಲಗಾಮಿ ಹರದತ್ತ ಸೂರಿ ತ್ರಿವಿಕ್ರಮಭಟ್ಟ, ಚಂಡಪಾಲ ಮೊದಲಾದ ಅಸಂಖ್ಯ ಕವಿಗಳೂ ನಳ-ದಮಯಂತಿಯರ ಕಥೆಗಳನ್ನು ಕುರಿತು ಕಾವ್ಯ-ನಾಟಕಗಳನ್ನು ಸಂಸ್ಕೃತದಲ್ಲಿ ರಚಿಸಿದ್ದಾರೆ, ಕನ್ನಡದಲ್ಲಿ ಚೌಂಡರಸ, ಕನಕದಾಸ ಬಸವಪ್ಪ ಶಾಸ್ತ್ರಿ, ಅಯ್ಯಶಾಸ್ತ್ರಿ ಮೊದಲಾದ ಹಲವರು ಬರೆದಿದ್ದಾರೆ.  
ನಳಚರಿತ್ರೆಯು ಮಹಾಭಾರತಕ್ಕಿಂತ ತುಂಬ ಹಳೆಯದಾಗಿದೆ. ಅದು ಮಹಾಭಾರತದ ವನಪರ್ವದಲ್ಲಿ ಒಂದು ಉಪಾಖ್ಯಾನವಾಗಿ ಸೇರಿಕೊಂಡಿದೆ. ವಾಸ್ತವವಾಗಿ ಮಹಾಭಾರತವು ನಳಚರಿತ್ರೆಗೆ ಋಣಿಯಾಗಿರಬೇಕು. ನಳಚರಿತ್ರೆಯ ಕಥೆಯ ಚೌಕಟ್ಟನ್ನು ಮಹಾಭಾರತ ತನ್ನ ಕಥಾ ಗರ್ಭದಲ್ಲಿ ಸೇರಿಸಿಕೊಂಡಿತು ಎಂದು ವಿದ್ವಾಂಸರು ಆಧಾರಪೂರ್ವಕವಾಗಿ ಹೇಳುತ್ತಾರೆ.  
ನಳನು ಪಗಡೆಯ ಜೂಜಿನಲ್ಲಿ ಪುಷ್ಕರನಿಗೆ ರಾಜ್ಯವನ್ನು ಸೋಲುವುದು, ವನವಾಸ ಮಾಡುವುದು, ವೇಷ ಮರೆಸಿಕೊಂಡು ಬಾಹುಕನ ವೇಷದಲ್ಲ್ಲಿ ಅಜ್ಞಾತ ಜೀವನ ನಡೆಸುವುದು. ಇಂದ್ರ, ಅಗ್ನಿ ಮೊದಲಾದ ನಾಲ್ವರು ದೇವತೆಗಳು ದಮಯಂತಿ ಸ್ವಯಂವರದಲ್ಲಿ ನಳನ ವೇಷದಲ್ಲಿ ಬಂದು ಒಟ್ಟು ಐವರು ನಳರು ದಮಯಂತಿಯನ್ನು ಬಯಸುವುದು (ಪಂಚಪಾಂಡವರು ದ್ರೌಪದಿಯನ್ನು ಬಯಸಿದುದನ್ನು ನೆನಪಿಸಿಕೊಳ್ಳಬಹುದು) ದಮಯಂತಿಯು ಚೇದಿರಾಜನ ಅಂತಃಪುರದಲ್ಲಿ ಕೆಲಸ ಮಾಡುವುದು ಈ ಎಲ್ಲ ಘಟನೆಗಳು ಮಹಾಭಾರತದ ಕಥೆಯ ಬೆಳವಣಿಗೆಗೆ ಪ್ರೇರಣೆ ನೀಡಿರುವುದು ಸ್ಪಷ್ಟವಾಗಿದೆ.  
ಜೂಜಿನಲ್ಲಿ ರಾಜ್ಯ ನಷ್ಟ, ವನವಾಸ, ಅಜ್ಞಾತವಾಸ, ಸೈರಂಧ್ರಿ ವೃತ್ತಿ ಈ ಅಂಶಗಳನ್ನು ಎರಡು ಕಾವ್ಯಗಳಿಗೂ ಇರುವ ಸೌಮ್ಯವನ್ನು U್ಪಮನಿಸಿ. ನಳನು ಜೂಜಿನಲ್ಲಿ ರಾಜ್ಯವನ್ನು ಸೋತಾಗ ಹೆಂಡತಿಯನ್ನು ಒಡ್ಡುವಂತೆ ಪುಷ್ಕರನು ಹೇಳಿದುದನ್ನು ಇಲ್ಲಿ ಸ್ಮರಿಸಿಕೊಳ್ಳಬಹುದು. (ಆದರೆ ವಿವೇಕಿಯಾದ ನಳನು ಹಾಗೆ ಮಾಡಲಿಲ್ಲ ಎಂಬುದು ಬೇರೆ ವಿಷಯ!)  
ನಳ ನಿಷಧ ದೇಶದ ವೀರಸೇನನ ಮಗ. ಮಹಾಸ್ಫುರದ್ರೂಪಿ. ದಮಯಂತಿ ಕುಂಡಿನಪುರದ ಭೀಮರಾಜನ ಮಗಳು. ಇವರ ಸ್ವಯಂವರಕ್ಕೆ ಇಂದ್ರನೇ ಮೊದಲಾದ ನಾಲ್ವರು ದೇವತೆಗಳು ಬಂದು ನಳನ ಮೇಲೆ ಈಕೆಗೆ ಅನುರಾಗವಿರುವುದನ್ನು ತಿಳಿದು ನಳನ ವೇಷ ಧರಿಸಿ ನಿಲ್ಲುತ್ತಾರೆ. ಇಕ್ಕಟ್ಟಿಗೆ ಸಿಕ್ಕಿದ ದಮಯಂತಿ ದೇವತೆಗಳನ್ನೇ ಪ್ರಾರ್ಥಿಸಿ ಕೊನೆಗೆ ನಳನನ್ನು ಮದುವೆಯಾಗುತ್ತಾಳೆ. ಆದರೆ ನಳ ಜೂಜಿನಲ್ಲಿ ರಾಜ್ಯ ಕಳೆದುಕೊಂಡು ಕಾಡಿಗೆ ಹೋಗುತ್ತಾನೆ. ನಳ ದಮಯಂತಿಯನ್ನು ಅರ್ಧ ರಾತ್ರಿಯಲ್ಲಿ ಕೈಬಿಟ್ಟು ಹೋಗುತ್ತಾನೆ. ಅವಳು ಅಲ್ಲಲ್ಲಿ ಅಲೆದು ಸೈರಂಧ್ರಿಯಾಗಿ ಕೆಲಸ ಮಾಡಿ ಕೊನೆಗೆ ತಂದೆಯ ಬಳಿ ಹೋಗುತ್ತಾಳೆ.  
ಇತ್ತ ನಳನು ಕಾರ್ಕೋಟಕನಿಂದ ಕಚ್ಚಲ್ಪಟ್ಟು ರೂಪವಿಕಾರ ಹೊಂದಿ ಬಾಹುಕ ಎಂಬ ಹೆಸರಿನಿಂದ ಋತುಪರ್ಣ ರಾಜನ ಆಶ್ರಯದಲ್ಲಿರುತ್ತಾನೆ. ದಮಯಂತಿಯು ಪುನಃ ಸ್ವಯಂವರದ ನಾಟಕವಾಡಿ ನಳನನ್ನು ಮತ್ತೆ ಪಡೆಯುತ್ತಾಳೆ. ಪುಷ್ಕರನು ನಳನಿಗೆ ರಾಜ್ಯವನ್ನು ಒಪ್ಪಿಸಿಕೊಡುತ್ತಾನೆ.  
ಶೃಂಗಾರ ಸಾಹಸ, ವಿಧಿಲೀಲೆ, ನಳ-ದಮಯಂತಿಯರ ಕ್ಲೇಶಾನುಭವ ವರ್ಣನೆಗಳಿಂದ ಇಡಿಕಿರಿದ ನಳ-ದಮಯಂತಿಯರ ಕಥನವು ಚಿತ್ರ ಕಲಾವಿದರನ್ನು, ಶಿಲ್ಪಿಗಳನ್ನೂ, ಕವಿಗಳನ್ನೂ, ಏಕಪ್ರಕಾರವಾಗಿ ಆಕರ್ಷಿಸುವುದರಲ್ಲಿ ಆಶ್ಚರ್ಯವೇನಿಲ್ಲ. ಮಹಾಭಾರತದಂಥ ವಿಶ್ವಶ್ರೇಷ್ಠ ಕೃತಿಯೊಂದರ ಹಂದರವನ್ನು ವಿಸ್ತರಿಸುವುದರಲ್ಲಿ ನಳಚರಿತ್ರೆಯ ಪಾತ್ರವೂ ಮಹತ್ವದ್ದು ಎಂಬುದನ್ನು ಮರೆಯಬಾರದು. ನಳಚರಿತ್ರೆ, ಪಾಪ, ತನ್ನ ನಿವೇಶನವನ್ನು ಮಹಾಭಾರತಕ್ಕೆ ಮಾರಿಕೊಂಡು ತನ್ನ ಸವಂತ ಅಸ್ತಿತ್ವವನ್ನೂ ಕಳೆದುಕೊಂಡು 'ಭಾರತ್ ಮ್ಯಾನ್‍ಷನ್ಸ್'ನ ಒಂದು ಫ್ಲಾಟಿನಲ್ಲಿ ವಾಸ ಮಾಡುತ್ತಿದೆ.
</details>
