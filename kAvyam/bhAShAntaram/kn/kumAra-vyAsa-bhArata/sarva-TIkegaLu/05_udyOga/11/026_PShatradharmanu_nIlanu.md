+++
title = "026 ಕ್ಷತ್ರಧರ್ಮನು ನೀಲನು"

+++

<details><summary>ಗದ್ಯ (ಕ.ಗ.ಪ) </summary>

26. ಜನಮೇಜಯ ಭೂಪಾಲನೇ ಕೇಳು ! ಕ್ಷತ್ರ ಧರ್ಮನೀಲ, ಬೃಹತ್‍ಕ್ಷತ್ರ ಶೌರಿಯ ಮಗ ವತ್ಸಜ, ಚಿತ್ರವರ್ಮ ಹಿರಣ್ಯವರ್ಮ, ಚಾರು ಚೇಷ್ಟಕ, ಶತ್ರು ಮಥನ ವಿಂಧ್ಯಗಿರಿಯ ಸುಹೋತ್ರ ವಂಶದವರು ಪಾಂಡವ ಮಿತ್ರರು ಯುದ್ಧಕ್ಕೆ ನೆರವಾದರು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಹಿರಣ್ಯವರ್ಮ - ದಶಾರ್ಣದ ರಾಜ ಹಿರಣ್ಯವರ್ಮ ಅಥವಾ ಹೇಮವರ್ಮ. ಇವನು ಪಾಂಚಾಲ ರಾಜನು ಮಗಳಾದ ಶಿಖಂಡಿಯನ್ನು ಗಂಡಿನಂತೆಯೇ ಬೆಳೆಸಿದ್ದರಿಂದ ನಿಜವಾಗಿ ಗಂಡುಸೆಂದೇ ಭಾವಿಸಿ ಮದುವೆಯ ಮಾತುಕತೆ ನಡೆಸಿದ. ಒಂದು ಶುಭಮುಹೂರ್ತದಲ್ಲಿ ಮಗಳನ್ನು ವೈಭವದಿಂದ ಶಿಖಂಡಿಗೆ ಮದುವೆ ಮಾಡಿಕೊಟ್ಟ. ಚಿಕ್ಕಂದಿನಿಂದಲೂ ಶಿಖಂಡಿ ಗಂಡುಡುಗೆಯಲ್ಲೇ ಬೆಳೆದಿದ್ದುದರಿಂದ ಯಾರಿಗೂ ಅನುಮಾನ ಉಂಟಾಗಲಿಲ್ಲ. ಇವಳು ಖಂಡಿತ ಗಂಡಾಗುತ್ತಾಳೆಂದು ಈಶ್ವರನೇ ಹೇಳಿದ್ದರಿಂದ ತಂದೆತಾಯಿಗಳೂ ಯೋಚನೆ ಮಾಡಲಿಲ್ಲ. ಮದುವೆಯಾದ ನಂತರ ದಂಪತಿಗಳು ಕಾಂಪಿಲ್ಯನಗರಕ್ಕೆ ಬಂದರು. ಆ ರಾತ್ರಿ ಕನ್ಯೆಗೆ ಇವನು ಗಂಡಸರಲ್ಲ ಎಂಬ ಸತ್ಯಸಂಗತಿ ತಿಳಿಯಿತು. ಇದನ್ನು ತನ್ನ ಅಂತರಂಗದ ಸಖಿಯರಿಗೆ ಮಾತ್ರ ಗುಟ್ಟಾಗಿ ಹೇಳಿದಳೇ ಹೊರತು ಬೇರಾರಿಗೂ ಹೇಳಲಿಲ್ಲ. ಅತ್ತೆಮಾವಂದಿರ ಬಳಿ ದೂರು ಕೂಡ ಹೇಳಲಿಲ್ಲ. ಸುಮ್ಮನಿದ್ದುಬಿಟ್ಟಳು. ಆದರೆ ಸಖಿಯರು ಇಂಥ ಮಹತ್ವದ ವಿಷಯವನ್ನು ತಮ್ಮಲ್ಲೇ ಇಟ್ಟುಕೊಳ್ಳಲಾರದೆ ಹಿರಣ್ಯವರ್ಮನಿಗೂ ತಿಳಿಸಿಬಿಟ್ಟರು. ಹಿರಣ್ಯವರ್ಮ ಕಿಡಿಕಿಡಿಯಾದ. ಒಬ್ಬ ದೂತನನ್ನು ಪಾಂಚಾಲರಾಜನ ಬಳಿಗೆ ಕಳಿಸಿ ನಿಜಸಂಗತಿಯನ್ನು ತಿಳಿಸುವಂತೆ ಕೋರಿದ. ಅವನು ತರುವ ಸುದ್ದಿ ತಾನು ಕೇಳಿದ ಸುದ್ದಿಯೇ ಆಗಿದ್ದರೆ ಪಾಂಚಾಲರಾಜ್ಯದ ಮೇಲೆ ಸೇನಾಸಮೇತನಾಗಿ ಬಂದು ದಾಳಿ ನಡೆಸುವುದಾಗಿ ತಿಳಿಸಿದ. ತನ್ನ ಹೇಳಿಕೆಯಂತೆ ಸೇನಾ ಸಮೇತನಾಗಿ ಕಾಂಪಿಲ್ಯನಗರಕ್ಕೆ ಮುತ್ತಿಗೆಯನ್ನೂ ಹಾಕಿದ. ಆದರೆ ಆ ವೇಳೆಗೆ ಅದೃಷ್ಟ ಚಕ್ರವು ಶಿಖಂಡಿಯ ಕಡೆಗೆ ತಿರುಗಿತ್ತು. ಆತ್ಮಹತ್ಯೆ ಮಾಡಿಕೊಳ್ಳಲೆಂದು ಕಾಡಿಗೆ ಹೋದ ಶಿಖಂಡಿ ಸ್ಥೂಲಕರ್ಣನೆಂಬ ಯಕ್ಷನ ಕೃಪೆಯಿಂದ ನಿಜವಾಗಿ ಪುರುಷತ್ವವನ್ನು ಪಡೆದು ಹಿಂದಿರುಗಿದ್ದ. ಹಿರಣ್ಯವರ್ಮನ ಮಗಳು ಮರುದಿನ ಬೆಳಗ್ಗೆ ತಂದೆಯ ಬಳಿಗೆ ಬಂದು ಶಿಖಂಡಿಯು ನಿಜವಾಗಿ ಗಂಡಸು ಎಂದು ಹೇಳಿದಳು. ಹಿರಣ್ಯವರ್ಮನಿಗೆ ಏನು ಮಾಡಬೇಕೆಂಬುದೇ ತೋಚಲಿಲ್ಲ. ಮಗಳಿಗಿಂತ ಹೆಚ್ಚಿನ ಸಾಕ್ಷಿ ಬೇಕೆ? ಅವಳ ಹೇಳಿಕೆಯನ್ನು ಒಪ್ಪಿಕೊಂಡು ಮಗಳು-ಅಳಿಯನನ್ನು ಹರಸಿ ಸೇನಾಸಮೇತನಾಗಿ ತನ್ನ ಊರಿಗೆ ಮರಳಿದ. ಬೀಸುವ ದೊಣ್ಣೆಯೂ ತಪ್ಪಿತು. ಮುಂದೆ ಅನಿರೀಕ್ಷಿತ ಬೆಳವಣಿಗೆಯಿಂದಾಗಿ ಶಿಖಂಡಿ ಗಂಡಸಾಗಿಯೇ ಉಳಿಯುವ ಪ್ರಸಂಗಬಂದು ಮಾವನ ಅಸಮಾಧಾನ ಕರಗಿ ಹೋಯಿತು. ಶಿಖಂಡಿಯ ಅದೃಷ್ಟ ಚೆನ್ನಾಗಿತ್ತು. ಆದ್ದರಿಂದ ಮಾವನ ಕಾರ್ಯಾಚರಣೆಯಿಂದ ಪಾರಾದ. ತಂದೆ ತಾಯಿಗಳಿಗೂ ಕೈ ಹಿಡಿದ ಹೆಂಡತಿಗೂ ಸಂತೋಷವನ್ನು ತಂದ. ಹಿರಣ್ಯವರ್ಮನ ಆನಂದಕ್ಕೆ ಪಾರವೇ ಇರಲಿಲ್ಲ.
</details>
