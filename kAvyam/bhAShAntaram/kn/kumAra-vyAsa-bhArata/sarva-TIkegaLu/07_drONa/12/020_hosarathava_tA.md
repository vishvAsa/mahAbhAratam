+++
title = "020 ಹೊಸರಥವ ತಾ"

+++

<details><summary>ಗದ್ಯ (ಕ.ಗ.ಪ) </summary>

20. "ಹೊಸ ರಥವನ್ನು ತನ್ನಿ , ಭೀಮ ಹೋದನೇ ? ಅವನೆಲ್ಲಿದ್ದರೂ ಸಂಧಿಸುವೆನು. ಭೀಮನು ಕುಂತಿಯ ಬಸುರನ್ನು ಹೊಕ್ಕರೆ ಅಲ್ಲಿಗೂ ಪ್ರವೇಶಿಸುತ್ತೇನೆ" - ಎನ್ನುತ್ತಾ ದ್ರೋಣನು ಗಜಬಜಿಸುತ್ತಿರಲು ಇತ್ತ ಭೀಮನು ವೈರಿ ಸಮೂಹವನ್ನು ಚೂರು ಚೂರಾಗಿ ಕತ್ತರಿಸಿದನು. ಪ್ರಳಯಕಾಲದ ರುದ್ರನೋ ? ಹೊಸಬನಾದ ಇವನಾರೆಂದು ಶತ್ರುಸೇನೆ ತಲ್ಲಣಗೊಂಡಿತು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸಂವರ್ತ - ಮರುತ್ತರಾಯನು ಅಶ್ವಮೇಧಯಾಗಕ್ಕೆ ಸಚಿವರ್ತನನ್ನು ಉಪದ್ರಷ್ಟನನ್ನಾಗಿ ಮಾಡಲು ಎಷ್ಟು ಕಷ್ಟಪಟ್ಟನೆಂಬ ಅಂಶ ಈ ಕಥೆಯಲ್ಲಿ ಬರುತ್ತದೆ.   
ವಾಸ್ತವವಾಗಿ ಯಜ್ಞಕ್ಕೆ ಬರಬೇಕೆಂದು ಮರುತ್ತನು ಕೇಳಿದ್ದು ಸಚಿವರ್ತನ ಅಣ್ಣನಾದ ದೇವಗುರು ಬೃಹಸ್ಪತಿಯನ್ನು. ಆದರೆ ಬೃಹಸ್ಪತಿಯು ಅವನ ಕೋರಿಕೆಯನ್ನು ತಿರಸ್ಕರಿಸಿದ. ಆಗ ಕರಂಧಮುನಿಯ ಮೊಮ್ಮಗನಾದ ಮರುತ್ತರಾಯನು ಬೃಹಸ್ಪತಿಯ ತಮ್ಮನಾದ ಸಚಿವರ್ತನನ್ನು ಒಪ್ಪಿಸಲು ತೀರ್ಮಾನಿಸಿದ. ಆದರೆ ಹೇಗೆ ಅವನನ್ನು ಸಂಪರ್ಕಿಸುವುದು? ಆಗ ನಾರದ ಅವನಿಗೆ ದಾರಿತೋರಿದ. ರಾಜನಿಗೆ ನಾರದ ಹೇಳಿದ:  
''ಬೃಹಸ್ಪತಿ ತಿರಸ್ಕರಿಸಿದರೆ ಏನೀಗ? ಅವನ ತಮ್ಮ, ಅಂಗಿರಸ ಉಪುತ್ರ, ಸಚಿವರ್ತ ಇಲ್ಲವೆ? ಅವನು ಬೃಹಸ್ಪತಿಯ ತಿರಸ್ಕೃತಿಯಿಂದ ನೊಂದು ಎಲ್ಲವನ್ನೂ ತ್ಯಜಿಸಿ ದಿಗಂಬರನಾಗಿ ಅಲೆಯುತ್ತಿದ್ದಾನೆ. ಅವನನ್ನು ಬಲವಾಗಿ ಹಿಡಿದು ಒಪ್ಪಿಸು…..'' ಇಷ್ಟು ಹೇಳಿ ನಾರದನು ಮರುತ್ತನಿಗೆ ಸಚಿವರ್ತನನ್ನು ಕಾಣುವ ರೀತಿಯನ್ನೂ ತಿಳಿಸಿದ.  
''ಕಾಶಿ ಪಟ್ಟಣಕ್ಕೆ ಹೋಗು. ಅಲ್ಲಿ ಪುರದ್ವಾರದಲ್ಲಿ ಒಂದು ಹೆಣವನ್ನು ಇಟ್ಟುಕೊಂಡು ಕುಳಿತುಕೋ. ಯಾರು ಬಂದು ನಿನ್ನನ್ನು ನೋಡಿದ ಕೂಡಲೇ ಹೊರಟುಬಿಡುತ್ತಾನೋ ಅವನೇ ಸಚಿವರ್ತ. ಅವನನ್ನು ಏನು ಮಾಡಿದರೂ ಬಿಡದೆ ಹಿಂಬಾಲಿಸಿ ನಿಶ್ಚಲಭಕ್ತಿಯಿಂದ ಏಕಾಂತದಲ್ಲಿ ಶರಣಾಗು. ಅವನಿಗೆ ತನ್ನ ಹೆಸರು ಹೇಗೆ ಗೊತ್ತು? ಎಂಬ ಅನುಮಾನ ಕಾಡಿದಾಗ ನಾರದ ಹೇಳಿದ ಎಂದು ಹೇಳಿಬಿಡು. ನಾರದ ಎಲ್ಲಿ? ಎಂದು ಕೇಳಿದರೆ ನನ್ನ ಗುರುತು ಹೇಳಿ ಆಮೇಲೆ ನಾರದ ಅಗ್ನಿಪ್ರವೇಶ ಮಾಡಿದ ಎಂದು ಹೇಳು ಸಾಕು.''  
ಎಲ್ಲಾ ನಾರದ ಹೇಳಿದಂತೆಯೇ ನಡೆಯಿತು. ಮರದ ಕೆಳಗೆ ಒರಗಿದ್ದ ಸಚಿವರ್ತನನ್ನು ಹಿಂಬಾಲಿಸಿಕೊಂಡು ಬಂದ ಮರುತ್ತರಾಯನು ತನ್ನ ವಂಶ ವಿವರಗಳನ್ನೆಲ್ಲ ತಿಳಿಸಿ ತಾನು ಮಾಡಬೇಕಾದ ಯಾಗದ ಬಗೆಗೂ ತಿಳಿಸಿದ. ಎಲ್ಲವನ್ನೂ ನೇರವಾಗಿ ಮರೆಮಾಚದೆ ಹೇಳಿದ. ಕೊನೆಗೆ ಯಜ್ಞ ಮಾಡಿಸಲು ಒಪ್ಪಿಕೊಂಡ ಸಚಿವರ್ತನು ''ನನ್ನ ಅಣ್ಣ ಬೃಹಸ್ಪತಿಯ ಅಪ್ಪಣೆ ಪಡೆದು ಬಾ. ನನ್ನಂಥ ಹೆಣ ಉಪದ್ರಷ್ಟನಾದರೆ ಏನು ಪ್ರಯೋಜನ? ಅವನನ್ನೇ ಏಕೆ ಕರೆಸಬಾರದು….?'' ಎಂದು ಪ್ರಶ್ನಿಸಿದ.  
ಆಗ ಮರುತ್ತನು ''ನಾನು ಬೃಹಸ್ಪತಿಯನ್ನು ಕೇಳಿದೆ. ಆದರೆ ಮಾನವರು ಮಾಡುವ ಯಜ್ಞಕ್ಕೆ ನಾನು ಉಪದ್ರಷ್ಟನಾಗುವುದಿಲ್ಲ ಎಂದ. ನೀನೇನು ಕಡಮೆ ಇಲ್ಲವಲ್ಲ. ನಿನ್ನನ್ನು ನಂಬಿ ಬಂದಿದ್ದೇನೆ'' ಎಂದು ಹೇಳಿದ. ಸಚಿವರ್ತನಿಗೆ ಯಜ್ಞ ಮಾಡಿಸುವ ಹುಮ್ಮಸ್ಸು ಬಂದಿತು. ಆದರೆ ಎಚ್ಚರಿಕೆಯ ಮಾತುಗಳನ್ನೂ ಅವನು ಮರುತ್ತನಿಗೆ ಹೇಳಬೇಕಾಯಿತು.  
''ಆಗಲಿ, ಬೃಹಸ್ಪತಿ, ದಿವಸ್ಪತಿ ಇಬ್ಬರೂ ವಿರೋಧ ಸೂಚಿಸುತ್ತಾರೆ. ಹೆದರಬೇಡ. ಧೈರ್ಯದಿಂದಿರು. ನೀನು ಒಂದು ವೇಳೆ ಯಾವುದೋ ಘಟ್ಟದಲ್ಲಿ ಹೆದರಿ ಹಿಂಜರಿದರೆ ನನ್ನ ಶಾಪಕ್ಕೆ ಗುರಿಯಾಗುತ್ತೀಯೆ.''  
ಮರುತ್ತರಾಯ ಇದಕ್ಕೆಲ್ಲ ಸಿದ್ಧನಾಗಿದ್ದ.  
''ನಿನ್ನ ಸಹಾಯ ಇದ್ದರೆ ಯಾರಿಗೂ ಹೆದರುವುದಿಲ್ಲ'' ಎಂದು ಹೇಳಿದ. ಸಚಿವರ್ತನ ಆಜ್ಞೆಯಂತೆ ಮುಂಜವಂತ ಪರ್ವತಕ್ಕೆ ಹೋಗಿ ಶಿವನನ್ನು ಆರಾಧಿಸಿದ. ಅನಂತರ ಆ ಪ್ರದೇಶದಲ್ಲಿದ್ದ ಚಿನ್ನವನ್ನು ಅಗೆಸಿ ಹೊರಿಸಿಕೊಂಡು ''ಪ್ಲಕ್ಞಾವತರಣ'' ಎಂಬ ತೀರ್ಥಕ್ಷೇತ್ರಕ್ಕೆ ಬಂದು ಅಲ್ಲಿ ವೈಭವದಿಂದ ಯಾಗವನ್ನು ಮಾಡಿದ. ಸಚಿವರ್ತನ ಶಕ್ತಿಯನ್ನು ಬಲ್ಲ ಇಂದ್ರನು ಮರುತ್ತನ ಬಳಿಗೆ ಬಂದು ''ಈ ಬಾರಿ ಕರೆದರೆ ಬೃಹಸ್ಪತಿ ಬರುತ್ತಾನೆ'' ಎಂದು ಹೇಳಿದ. ಆದರೆ ಆ ಆಹ್ವಾನವನ್ನು ತಿರಸ್ಕರಿಸಿ ಮರುತ್ತರಾಯನು ಸಚಿವರ್ತನಿಂದಲೇ ಯಜ್ಞವನ್ನು ಮಾಡಿಸಿ ಯಶಸ್ವಿಯಾದ.  
ಮರುತ್ತರಾಯ - ಮಹಾಭಾರತದ ದ್ರೋಣಪರ್ವದ ಅಭಿಮನ್ಯು ವಧಪರ್ವದಲ್ಲಿ ಹಾಗೂ ಅಶ್ವಮೇಧ ಪರ್ವದಲ್ಲಿ ಮರುತ್ತರಾಯನ ಯಜ್ಞದ ಪ್ರಸ್ತಾವವಿದೆ. ಮರುತ್ತರಾಯನು ಪ್ರಸಿದ್ಧ ದೊರೆ ಕರಂಧಮನ ಮೊಮ್ಮಗ, ಅವಿಕ್ಷಿತನ ಮಗ. ಈತ ವೇದಾಧ್ಯಯನ ಮಾಡಿದವ. ಸತ್ಯರ್ಮಾಚರಣೆಯವ, ದಯಾಪರ, ದಂಡನೀತಿ ವಿಶ್ರುತಮತಿ ಹಾಗೂ ದಾನಶೀಲ ಎಂದು ವ್ಯಾಸರು ಹೊಗಳಿದ್ದಾರೆ. ಮರುತ್ತರಾಯನು ಒಂದು ಯಾಗಕ್ಕೆ ಇಂದ್ರನನ್ನು ಕರೆಸದೆ ಬೃಹಸ್ಪತಿಯನ್ನು ಉಪದ್ರಷ್ಟನಾಗುವಂತೆ ಆಹ್ವಾನಿಸಿದ. ಮನುಷ್ಯರ ಯಾಗಕ್ಕೆ ತಾನು ಬರಲಾರೆ ಎಂದು ಬೃಹಸ್ಪತಿ ತಿರಸ್ಕರಿಸಿದಾಗ ಮರುತ್ತನು ಬೃಹಸ್ಪತಿಯ ತಮ್ಮ ಸಚಿವರ್ತನ ಬಳಿಗೆ ಓಡಿದ ಅಣ್ಣನಿಂದ ಭಂಗಿತನಾಗಿ ಮನೆ ಬಿಟ್ಟು ಬಂದಿದ್ದ ಸಚಿವರ್ತನನ್ನು ಒಲಿಸಿಕೊಳ್ಳಲು ಕಾಶಿಗೇ ಹೋಗಿ ತುಂಬ ಪಟ್ಟು ಹಿಡಿದು ಒಪ್ಪಿಸಿದ. ಸಚಿವರ್ತನು ಮಹಾಯಜ್ಞಕ್ಕೆ ಬೇಕಾದ ಧನಸಂಪತ್ತಿಗಾಗಿ ಮರುತ್ತರಾಯನು ಹಿಮಾಲಯದ ಉತ್ತರದಲ್ಲಿದ್ದ 'ಮಂಜುವಂತ' ಎಂಬ ಶಿವನ ಪರ್ವತ ನಿವಾಸಕ್ಕೆ ಕರೆದೊಯ್ದ. ಮರುತ್ತನು ಶಿವನನು ಪೂಜಿಸಿ ನಾನಾ ಬಗೆಯ ಯಜ್ಞಗಳನ್ನು ಮಾಡಲು ಸಹಾಯ ಮಾಡಬೇಕೆಂದು ಬೇಡಿದ. ಶಿವನು ಹಿಮಾಲಯದಲ್ಲಿನ ಒಂದು ಹಿರಣ್ಯಮಯ ಶಿಖರವನ್ನು ದಾನವಾಗಿ ಕೊಟ್ಟ. ಆ ಸ್ವರ್ಣ ಸಂಪತ್ತಿನ ಸಹಾಯದಿಂದ
</details>
