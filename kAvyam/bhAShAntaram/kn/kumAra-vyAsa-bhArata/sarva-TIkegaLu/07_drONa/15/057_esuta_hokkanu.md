+++
title = "057 ಎಸುತ ಹೊಕ್ಕನು"

+++

<details><summary>ಗದ್ಯ (ಕ.ಗ.ಪ) </summary>

57. ಘಟೋತ್ಕಚನು ಬಾಣಗಳನ್ನು ಪ್ರಯೋಗಿಸುತ್ತಾ ಶತ್ರುಸೈನ್ಯವನ್ನು ಹೊಕ್ಕನು. ರಭಸದಿಂದ ಜ್ವಲಿಸುತ್ತಿರುವ ಹೊಸ ಹರಿತವಾದ ಬಾಣಗಳು ಆವರಿಸಿದುವು. ನಿಷ್ಠುರತೆಯಿಂದ ರಾಜನು  ಪ್ರಯೋಗಿಸಿದ  ಬಾಣಗಳು ವಿಫಲವಾದವು. ಘಟೋತ್ಕಚನ ಬಾಣಗಳ ಹರಿವಿನ ರಭಸದ ವ್ಯಾಪ್ತಿಯನ್ನು ತಿಳಿಯಲು ದುರ್ಯೋಧನನಿಗೆ ಸಾಧ್ಯವಾಗಲಿಲ್ಲ. ದುರ್ಯೋಧನನ ಕವಚ, ಶಿರಸ್ತ್ರಾಣ ಮೊದಲಾದುವುಗಳು ಒಡೆದು ಚೂರು ಚೂರಾದುವು. ಘಾಯದಿಂದ ಮೈಮೇಲೆ ರಕ್ತ ಸುರಿಯಲಾಗಿ ರಾಜನಿಗೆ ಶೌರ್ಯ ಅಡಗಿ, ಭೀತಿ ಹೆಚ್ಚಿತು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮಾಯಾಯುದ್ಧ - ರಾಮಾಯಣದಲ್ಲಿ ಮಯಾಯುದ್ಧದ ವಿವರಗಳಿವೆ. ಶ್ರೀಕೃಷ್ಣನು ಸಾಲ್ವನ ಮೇಲೆ ದಂಡೆತ್ತಿ ಹೋದಾಗಲೂ ಸೌಧ ವಿಮಾನದಿಂದಲೇ ಸಾಲ್ವನು ಶ್ರೀಕೃಷ್ಣನು ತಂದೆ ವಸುದೇವನ ಮಾಯಾಶಿರವನ್ನು ತೋರಿಸಿ ಅದನ್ನು ಕಡಿದು ಹಾಕಿದ ಮಾಯಾ ಪ್ರಸಂಗವಿದೆ. ದ್ರೋಣಪರ್ವದಲ್ಲಿ ಶಕುನಿ ಕೂಡ ಈ ಬಗೆಯ ಯುದ್ದ ಮಾಡುತ್ತಾನೆ. ಆದ್ದರಿಂದ ಮಾಯಾ ದುರೋದರ ಕ್ರೀಡಾಪಟು ಎಂದು ಪಗಡೆಯ ಜೂಜಿನ ಸಂದರ್ಭದಲ್ಲಿ ಹೆಸರು ಪಡೆದಿದ್ದ ಶಕುನಿ ತನ್ನ ಮಾಯಾತಂತ್ರವನ್ನು ಕ್ರೀಡೆಯಿಂದ ಯುದ್ಧಭೂಮಿಗೂ ವಿಸ್ತರಿಸಿರುವುದು ಸ್ಪಷ್ಟವಾಗುತ್ತದೆ.  

ಸೈಂಧವ ವಧಾನಂತರ ಶಕುನಿಯ ಇಬ್ಬರು ವೀರಸೋದರರಾದ ಅಚಲ, ವೃಕ್ಷಕರು ಅರ್ಜುನನ ಮೇಲೆ ಯುದ್ಧಕ್ಕೆ ಬಂದರು. ಈ ಇಬ್ಬರೂ ಅವಳಿ ಸೋದರರೊ ಎಂಬಂತೆ ಒಂದೇ ರೂಪವಾಗಿ ಕಾಣುತ್ತಿದ್ದರು. ಅರ್ಜುನನು ವೃಷಕನ ರಥ ಅಶ್ವಧನಸ್ಸು ಸಾರಥಿ ಧ್ವಜಗಳನ್ನ ನಾಶಪಡಿಸಿದ. ಅನಂತರ ವೃಷಕನು ಅಚಲಿನ ಜೊತೆಗೆ ರಥವೇರಿ ಯುದ್ಧಕ್ಕೆ ನಿಂತ. ಘೋರಯುದ್ಧದಲ್ಲಿ ಅರ್ಜುನನು ಅವರಿಬ್ಬರನ್ನೂ 12ನೇ ದಿನ ಸಂಹರಿಸಿದಾಗ ಶಕುನಿ ಕ್ರೋಧಗೊಂಡು ಕೃಷ್ಣಾರ್ಜುನರ ಮೇಲೆ ಮಾಯಾಯುದ್ಧಕ್ಕೆ ನಿಂತ. ಕೃಷ್ಣಾರ್ಜುನರು ಭಯದಿಂದ ತತ್ತರಿಸುವಂತೆ ಮಾಡುವುದು ಮತ್ತು ಮೂಛೆ ಹೋಗುವಂತೆ ಮಾಡುವುದು ಅವನ ಉದ್ದೇಶವಾಗಿತ್ತು.  

ಮಾಯಾ ಯುದ್ಧ ಎಂದರೆ ಕಣ್ಣಿಗೆ ನಿಜವೋ ಎಂಬಂತೆ ದೃಶ್ಯ ವಸ್ತುಗಳನ್ನು ಕಾಣಿಸುವುದು ಮತ್ತು ಚೀತ್ಕಾರ ಮಾಡುವುದು. ಮಾಯಾ ಕಬ್ಬಿಣದ ತುಂಡುಗಳು, ದಂಡಗಳು, ಶತಘ್ನಿ (ಫಿರಂಗಿ)ಗಳು ಶಕ್ತಿಗದೆ ಪರಿಘ, ಖಡ್ಗ, ಕಂಪನ, ನಖರ, ಮುಸಲ, ಗಂಡುಗೊಡಲಿ, ಕ್ಷುರಪ್ರ (ಅರ್ಧಚಂದ್ರಾಕೃತಿಯ ಬಾಣ) ನಾಳೀಕ, ವತ್, ದಂತ, ಅಸ್ಥಿಸಂಧಿ, ಚಕ್ರ, ಬಾಣ, ಪ್ರಾಸ (ಈಟಿ) ಮೊದಲಾದ ಶಸ್ತ್ರ ಆಯುಧ ವಿಶೇಷಗಳನ್ನು ಅರ್ಜುನನ ಮೇಲೆ ಸುರಿಸಿದ. ಇವೆಲ್ಲ ಎಲ್ಲ ದಿಕ್ಕುಗಳಲ್ಲಿಯೂ ಬಂದು ಬೀಳುತ್ತಿದ್ದುವು.  

ಬರಿಯ ಶಸ್ತ್ರಾಸ್ತ್ರಗಳನ್ನೇ ಅಲ್ಲದೆ ಶಕುನಿಯು ಕತ್ತೆ, ಒಂಟೆ, ಕೋಣ, ಸಿಂಹ ಹುಲಿ, ಚಿರತೆ ಸ್ವಮರ (ದೊಡಡ ಚಮರ ಮೃಗಗಳು) ಕರಡಿಗಳು ಗೃದ್ಧ್ರಗಳು ಕೋತಿಗಳು ಹಾವುಗಳನ್ನು ಎಸೆದಾಡಿದ. ಅಲ್ಲದೆ ನಾನಾ ಬಗೆಯ ಹಸಿದ ಮೂಕ ರಾಕ್ಷಸರನ್ನು ವಿಧವಿಧ ಹದ್ದುಗಳನ್ನು ಅರ್ಜುನನ ಮೇಲೆ ಆಕ್ರಮಣಕ್ಕೆ ಇಳಿಸಿದ. ಅವನ ಮಾಯೆಯಿಂದ ಕಗ್ಗತ್ತಲು ಬೇರೆ ಸೃಷ್ಟಿಯಾಗಿತ್ತು. ಅಲ್ಲದೆ ಆ ಪಕ್ಷಿ ಪ್ರಾಣಿ ರಾಕ್ಷಸರೆಲ್ಲ ಕೆಟ್ಟಕೆಟ್ಟ ಮಾತುಗಳಿಂದ ಅರ್ಜುನನನ್ನು ನಿಂದಿಸುತ್ತಿದ್ದರು. ಅರ್ಜುನ ಇವಕ್ಕೆಲ್ಲ ಭಯಪಡುವವನಲ್ಲ. ತೇಜೋಮಯಾಸ್ತ್ರದಿಂದ ಕತ್ತಲನ್ನು ಹೋಗಲಾಡಿಸಿದನು. ಆಗ ಜಲಪ್ರವಾಹ ನುಗ್ಗಿತು. ಅದನ್ನು ಆದಿತ್ಯಾಸ್ತ್ರದಿಂದ ಒಣಗುವಂತೆ ಮಾಡಿದ. ಕೊನೆಗೆ ಎಲ್ಲ ಮಾಯೆಗಳೂ ನಶಿಸಿದ ನಂತರ ಅರ್ಜುನನ ಬಾಣಗಳಿಂದ ಏಟು ತಿಂದು ಶಕುನಿ ಅಲ್ಲಿಂದ ಪಲಾಯನ ಮಾಡಿದ.
</details>
