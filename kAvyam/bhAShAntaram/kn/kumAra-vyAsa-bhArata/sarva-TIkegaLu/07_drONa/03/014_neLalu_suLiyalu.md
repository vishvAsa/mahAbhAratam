+++
title = "014 ನೆಳಲು ಸುಳಿಯಲು"

+++

<details><summary>ಗದ್ಯ (ಕ.ಗ.ಪ) </summary>

14. ಸುಪ್ರತೀಕ ಗಜದ ಸುತ್ತ ಮುತ್ತ ಶತ್ರುಸೇನೆಯ ನೆರಳು ಕಾಣಿಸಿದರೂ ಅದು ಆನೆ ಎಂದೇ ಭಾವಿಸಿ ಸೊಂಡಿಲಿನಿಂದ ಅಪ್ಪಳಿಸುತ್ತಿತ್ತು. ಆಗ ಭೂಮಿಯನ್ನು ಹೊತ್ತ ವಾಸುಕಿ ನೊಂದನು. ಆಗ ಸಮುದ್ರಗಳು ತುಳುಕಿದವು. ಆ ಆನೆಯ ಶಕ್ತಿ ಎಷ್ಟು ಅತಿಶಯವಾದುದೋ ಮಹಾದೇವ ! ಆನೆಯು ಶತ್ರು ಸೈನಿಕರನ್ನು ತುಳಿಯಿತು,  ಸಾವಿರ ಸೈನಿಕರ ತಲೆಯನ್ನು ಸೊಂಡಿಲಿನಲ್ಲಿ ಎಳೆದು ನಾಶಮಾಡುತ್ತಿತ್ತು. ಅದು ಶತ್ರು ಸೇನೆಯ ನಾಶದ ಗುತ್ತಿಗೆಯನ್ನು ತೆಗೆದುಕೊಂಡಂತಿತ್ತು.
</details>

<details><summary>ಪದಾರ್ಥ (ಕ.ಗ.ಪ) </summary>

ವೆಗ್ಗಳೆಯ-ಹೆಚ್ಚಿನ, ಕೇಣಿಗೊಂಡುದು-ಗುತ್ತಿಗೆಯನ್ನು ತೆಗೆದುಕೊಂಡಿತು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವಾಸುಕಿ - ಅಷ್ಟ ಫಣಿಗಳಲ್ಲಿ ಒಂದು. ದೇವತೆಗಳೂ , ರಾಕ್ಷಸರೂ ಕ್ಷೀರಸಾಗರವನ್ನು ಕಡೆಯುವಾಗ ವಾಸುಕಿಯನ್ನು ಮಂದರಪರ್ವತವನ್ನು ಕಡೆಯುವಾಗ ಹಗ್ಗವಾಗಿ ಬಳಸಿದರೆಂದು ಹೇಳಲಾಗಿದೆ.ಕನ್ನಡದಲ್ಲಿ ಎಷ್ಟು ಭಾಷೆ ಪ್ರಭೇದಗಳಿವೆ ಎಂಬುದನ್ನು ಸಾವಿರ ಹೆಡೆಯ ವಾಸುಕಿಯೂ ಅರಿಯಲಾರನಂತೆ! ಅಂದರೆ ವಾಸುಕಿಗೆ ಸಾವಿರ ಹೆಡೆ, ಎರಡು ಸಾವಿರ ನಾಲಿಗೆ ಎಂದು ಕನ್ನಡ ಕಾವ್ಯಗಳು ಹೇಳುತ್ತವೆ. ಈ ವಾಸುಕಿಯು ಕಶ್ಯಪ-ಕದ್ರು ಇವರ ಪುತ್ರ. ಶೇಷನ ಸೋದರ. ಉಚ್ಚೈಶ್ರವಸ್ಸು ಎಂಬ ಕುದುರೆಯ ಬಾಲವನ್ನು ಕಪ್ಪಾಗಿ ಕಾಣುವಂತೆ ಮಾಡಿ ಎಂದು ತಾಯಿ ಹೇಳಿದಾಗ ವಂಚನೆಗೆ ಒಪ್ಪದೆ ಪರಿಣಾಮವಾಗಿ ನಾಗಗಳೆಲ್ಲ 'ನಿಮ್ಮಕುಲ ಅಗ್ನಿಗೆ ಆಹುತಿಯಾಗಲಿ' ಎಂದು ಶಾಪ ಪಡೆದವಷ್ಟೆ. ಈ ಕುಲಕ್ಷಯವನ್ನು ತಡೆಯಲು ಪ್ರಾಮಾಣಿಕ ಪ್ರಯತ್ನ ಮಾಡಿ ಯಶಸ್ವಿಯಾದವನು ವಾಸುಕಿ.  
ವಾಸುಕಿ ಭೋಗವತೀ ನಗರವಾಸಿ. ಸಮುದ್ರ ಮಥನದಲ್ಲಿ ಸಮುದ್ರವನ್ನು ಕಡೆಯುವ ಮಥನದಂಡವಾಗಿದ್ದನು. W್ರಪುರಾಖ್ಯಾನ ಪರ್ವದಲ್ಲಿ ವಾಸುಕಿಯು ಶಿವನ ಬಿಲ್ಲಿನ ಹಗ್ಗವಾಗಿದ್ದನೆಂದೂ ರಥನ ಕಂಬವಾಗಿದ್ದನೆಂದೂ ಹೇಳಲಾಗಿದೆ. ಷಣ್ಮುಖನಿಗೆ ಜಯ-ಮಹಾಜಯ ಎಂಬ ಪಾರ್ಶದರನ್ನು ಪ್ರದಾನ ಮಾಡಿದವನು.  
ಭೂಮಿಯನ್ನು ಹೊತ್ತಿರುವ ಸಪ್ತಧರಣೀಧರರರಲ್ಲಿ ಒಬ್ಬ. ವಾಸುಕಿಯ ಪತ್ನಿ ಶತಶೀರ್ಷೆ. ತಕ್ಷಕ, ಕಾರ್ಕೋಟಕ, ಐರಾವತ, ಕುಮುದ, ಪದ್ಮ ಮಹಾಪದ್ಮ ಮೊದಲಾದವರೆಲ್ಲ ಈತನ ಸೋದರರು. ವಾಸುಕಿಯ ಬಗೆಗೆ ಆದಿಪರ್ವದ ಅನೇಕ ಅಧ್ಯಾಯಗಳಲ್ಲಿ ವಿವರಗಳಿವೆ.  
ಏಲಾಪುತ್ರನೆಂಬ ಸಹಚರ ನಾಗನು ಸರ್ಪಕುಲ ಕ್ಷಯವನ್ನು ತಡೆಗಟ್ಟುವ ಬಗೆಗೆ ಸೂಕ್ತ ಸಲಹೆಯನ್ನು ಕೊಟ್ಟಾಗ ವಾಸುಕಿ ಅದನ್ನು ಪಾಲಿಸಿದ. ಯಾಯಾವರ ಕುಲದಲ್ಲಿ ಜರತ್ಕಾರು ಎಂಬ ಲೋಕವಿಖ್ಯಾತ ಮಹರ್ಷಿಯ ಮಗನಾಗಿ ಆಸ್ತಿಕ ಎಂಬ ಮಹಾಪುರುಷನು ಹುಟ್ಟಿ ಬಂದು ಜನಮೇಜಯನ ಸರ್ಪಯಾಗವನ್ನು ನಿಲ್ಲಿಸುತ್ತಾನೆ ಎಂದು ಬ್ರಹ್ಮನು ಹೇಳಿದ್ದನಂತೆ.  
'ಆ ಜತ್ಕಾರುವಿಗೆ ಅದೇ ಹೆಸರುಳ್ಳ ತನ್ನ ತಂಗಿಯನ್ನು ಮದುವೆ ಮಾಡಿಕೊಡು' ಎಂಬುದು ಏಲಾಪುತ್ರನ ಸಲಹೆ. ಬ್ರಹ್ಮಚಾರಿಯಾಗಿಯೇ ಉಳಿಯಲು ನಿಶ್ಚಯಿಸಿದ್ದ ಜರತ್ಕಾರುವು ತನ್ನ ಪಿತೃಗಳು ನರಕದಲ್ಲಿ ನರಳುತ್ತಿರುವುದನ್ನು ಕಂಡು ಅದನ್ನು ತಪ್ಪಿಸಲು ಮದುವೆಯಾಗುವ ನಿಶ್ಚಯ ಮಾಡುತ್ತಾನೆ. ಆದರೆ ಕನ್ಯೆ ತನ್ನ ಹೆಸರಿನವಳೇ ಆಗಿರಬೇಕೆಂದು ಹೇಳುತ್ತಾನೆ.  
ಪುಣ್ಯಕ್ಕೆ ವಾಸುಕಿಯ ತಂಗಿಯ ಹೆಸರೂ ಜರತ್ಕಾರು! ಜರತ್ಕಾರುವನ್ನು ಮದುವೆಗೆ ಒಪ್ಪಿಸಿದ ವಾಸುಕಿ ಅವರಿಗೆ ಮಗನು ಹುಟ್ಟಿದಾಗ ಆಸ್ತಿಕನೆಂದು ಹೆಸರಿಟ್ಟು ತನ್ನ ಮನೆಯಲ್ಲೇ ಇರಿಸಿಕೊಂಡು ಸಾಕಿದ. ಮುಂದೆ ಆಸ್ತಿಕನು ಮಹಾಜ್ಞಾನಿಯಾಗಿ ಬೆಳೆದಾಗ ವಾಸುಕಿಯ ತಂಗಿಯ ಬಳಿಗೆ ಬಂದು 'ಮಗನಿಗೆ ಎಲ್ಲ ವಿವರಗಳನ್ನೂ ತಿಳಿಸು. ನಾಗಕುಲೋದ್ಧಾರ ಕಾರ್ಯದಲ್ಲಿ ನೆರವಾಗುವಂತೆ ಹೇಳು. ಆನಮೇಜಯನು ಮಾಡುತ್ತಿರುವ ಸರ್ಪಯಜ್ಞವನ್ನು ನಿಲ್ಲಿಸುವಂತೆ ಮಾಡು' ಎಂದು ಕೇಳಿಕೊಂಡ. ಆಸ್ತಿಕನು ಮಾವ, ತಾಯಿಯರ ನಿರೀಕ್ಷೆಯನ್ನು ಹುಸಿಗೊಳಿಸಲಿಲ್ಲ ಎಂಬುದು ಒಂದು ಸಂತಸದ ಸುದ್ದಿ.  
ತನಗೆ ತೊಂದರೆಯಾಗುತ್ತದೆಂದು ಗೊತ್ತಿದ್ದರೂ ತಾಯಿಯ ದುಷ್ಟ ಸಲಹೆಯನ್ನು ತಿರಸ್ಕರಿಸಿದ ಕೀರ್ತಿ ಈತನಿಗೆ ಸಲ್ಲುತ್ತದೆ. ತನ್ನ ಕುಲದವರ ಸಾಮೂಹಿಕ ಕೊಲೆ ನಡೆಯುತ್ತಿದ್ದಾಗ ಅದನ್ನು ತಪ್ಪಿಸುವ ಸತ್‍ಸಂಕಲ್ಪ ಮಾಡಿ ಯಶಸ್ವಿಯಾದದ್ದು ಈತನ ಮಹತ್ ಸಾಧನೆ.
</details>
