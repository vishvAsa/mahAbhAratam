+++
title = "071 ಉದಧಿಶಯನನ ಮೂರ್ತಿ"

+++

<details><summary>ಗದ್ಯ (ಕ.ಗ.ಪ) </summary>

71. ಸಿಂಧುಶಯನನೆನಿಸಿದ ನಾನು ಪ್ರಳಯದ ಕೊನೆಯ ಕಾಲದಲ್ಲಿ ಕರಗಿ ಹೋಗಿದ್ದ ಭೂಮಿಯನ್ನು ಯಜ್ಞ ವರಾಹ ರೂಪದಿಂದ ಉದ್ಧಾರ ಮಾಡಿದೆನು. ಆಗ ಭೂದೇವಿಯು ನನ್ನ ಚರಣಗಳನ್ನು ಭಜಿಸಿ ತನಗೆ ಪುತ್ರನು ಜನಿಸಬೇಕೆಂದು ಮಾಡಿದ ಪ್ರಾರ್ಥನೆಗೆ ಓಗೊಟ್ಟು ಕರುಣೆಯಿಂದ ಆಕೆಯ ಮಗನಾಗಿ ನರಕಾಸುರನು ಹುಟ್ಟುವ ಹಾಗೆ ಅನುಗ್ರಹಿಸಿದೆನು. ನರಕಾಸುರನು ಯಾವ ದೇವತೆಗಳಿಂದಲೂ ಸಂಹಾರವಾಗುವವನಲ್ಲ.
</details>

<details><summary>ಪದಾರ್ಥ (ಕ.ಗ.ಪ) </summary>

ಕಲ್ಪಾಂತ-ಪ್ರಳಯ ಕಾಲದ ಕೊನೆ,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ನರಕಾಸುರ - ನರಕಾಸುರನು ಶ್ರೀವಿಷ್ಣು ಭೂದೇವಿಯರ ಮಗ. ವಿಷ್ಣುವು ವರಹಾವತಾರವನ್ನು ತಾಳಿದಾಗ ಸುರಿದ ಅವನ ಮೈಬೆವರು ಭೂಮಿಯಲ್ಲಿ ಬಿದ್ದು ಈತ ಹುಟ್ಟಿದನೆಂದೂ ಪುರಾಣ ಹೇಳುತ್ತದೆ. ವಿಷ್ಣು ಯೋಗನಿದ್ರೆಯಿಂದ ಎದ್ದ ಸಂದರ್ಭದಲ್ಲಿ ಭೂಮಿ ಬಂದು ತನ್ನ ಮಗನಿಗೆ ವೈಷ್ಣವಾಸ್ತ್ರವನ್ನಿತ್ತು ಕಾಪಾಡಬೇಕೆಂದು ವರವನ್ನು ಕೋರುತ್ತಾಳೆ. ಶ್ರೀವಿಷ್ಣು ಅದನ್ನು ಕೊಟ್ಟು (ಇದು ವರಾಹನ ದಾಡೆ ಎಂದೂ ಕೆಲವರು ಹೇಳುತ್ತಾರೆ), 'ದೇವಿ ಈ ಅಸ್ತ್ರ ಮಗನ ಆತ್ಮರಕ್ಷಣೆಗೆ ಸದಾ ಅವನ ಬಳಿ ಇರಲಿ. ಇದರಿಂದ ಲೋಕವನ್ನೇ ಗೆಲ್ಲಬಹುದು' ಎಂದು ಹೇಳಿದ. ಈ ನರಕ ಭೂಮಿಯ ಮಗನಾದ್ದರಿಂದ 'ಭೌಮ' ಎಂಬ ಹೆಸರೂ ಈತನಿಗಿದೆ.  
ಮುಂದೆ ಎಲ್ಲ ರಾಕ್ಷಸರಂತೆ ನರಕನೂ ಲೋಕ ಕಂಟಕನಾದ. 1000 ವರ್ಷ ತಪಸ್ಸು, ವಿದ್ಯಾಸಾಧನೆ ಮಾಡಿ ಇಂದ್ರಪದವಿಗೆ ಆಸೆಪಟ್ಟ. ಆದಿತಿಯ ಕರ್ಣಕುಂಡಲಗಳನ್ನೂ ವರುಣನ ಶ್ವೇತಚ್ಛತ್ರವನ್ನೂ ಮೇರುವಿನ ಮಹಾಮಣಿಯನ್ನೂ ಅಪಹರಿಸಿದ. ವೈಜಯಂತೀ ಮಾಲೆಯೂ ಇವನ ಪಾಲಾಯಿತು. ಸುಪ್ರತೀಕ ಎಂಬ ಆನೆ ಇವನಿಗಿತ್ತು. ಪ್ರಾಗ್ಜೋತಿಕ್ಷಪುರ ರಾಜಧಾನಿ.  
ಈತನ ಉಪಟಳ ತಡೆಯಲಾರದೆ ಇಂದ್ರನು ಬಂದು ಶ್ರೀಕೃಷ್ಣನ ಮೊರೆಹೊಕ್ಕ. ಶ್ರೀಕೃಷ್ಣನು ಪ್ರಾಗ್ಜೋತಿಷ ನಗರಕ್ಕೆ ಹೊರಟದ್ದು ಸತ್ಯಭಾಮೆಯ ಸಂಗಡ. ಅವಳೂ ಭೂದೇವಿಯ ಅಂಶಸಂಭೂತೆಯಲ್ಲವೆ? ಸತ್ಯಭಾಮೆಯೂ ಯುದ್ಧದಲ್ಲಿ ಸಹಕರಿಸಿದ್ದಳು. ಗರುಡವಾಹನರಾಗಿ ಬಂದ ಕೃಷ್ಣ ಸತ್ಯಭಾಮೆಯರೂ ಮೊದಲಿಗೆ ನರಕಾಸುರ ನಿರ್ಮಿಸಿದ್ದ ಐದು ದುರ್ಗಗಳನ್ನು ಭೇಧಿಸಬೇಕಾಯಿತು. ಗಿರಿದುರ್ಗ, ಜಲದುರ್ಗ, ಅಗ್ನಿದುರ್ಗ, ಶಸ್ತ್ರದುರ್ಗ ಮತ್ತು ವಾಯುದುರ್ಗಗಳನ್ನು ಭೇದಿಸಿದರು. ಶ್ರೀಕೃಷ್ಣನ ಶಂಖ ಧ್ವನಿಗೆ ಶತ್ರು ಸೇನೆಯ ಯಂತ್ರದ ಕೀಲುಗಳೆಲ್ಲ ಕಳಚಿಕೊಂಡವು. ನರಕನ ಸೇನಾಪತಿಗಳು ಸತ್ತರು. ಅವರಲ್ಲಿ ಪೀಠ ಎಂಬುವವನು ಪ್ರಮುಖ. ಇನ್ನೊಬ್ಬ ಸೇನಾಪತಿ ಐದುತಲೆಯ ಮುರ ಎಂಬ ಅಸರು. ಚಕ್ರಾಯುಧದಿಂದ ಈತನ ತಲೆಗಳನ್ನು ಕತ್ತರಿಸಿದ ಶ್ರೀಕೃಷ್ಣನಿಗೆ ಮುರಾರಿ, ಮುರಹರ ಎಂಬ ಹೆಸರುಗಳೂ ಬಂದಿರುವುದನ್ನು ನೆನೆಯಬಹುದು. ಇದೇ ರೀತಿ ಕೊನೆಗೆ, ಶ್ರೀಕೃಷ್ಣನು ಚಕ್ರಾಯುಧದಿಂದ ನರಕನ ತಲೆಯನ್ನೂ ಕತ್ತರಿಸಿ ಹಾಕಿದ. ಅವನು ಅಪಹರಿಸಿ ತಂದಿದ್ದ ವಸ್ತುಗಳನ್ನೆಲ್ಲ ಅದಿತಿ, ವರುಣಾದಿಗಳಿಗೆ ಮರಳಿ ಒಪ್ಪಿಸಲಾಯಿತು. ನರಕಾಸುರನು ಸೆರೆಯಲ್ಲಿಟ್ಟಿದ್ದ 60000 ಮಂದಿ ರಾಜಕನ್ಯೆಯರನ್ನು ಶ್ರೀಕೃಷ್ಣನು ಬಿಡುಗಡೆ ಮಾಡಿದ. ನರಕಾಸುರನ ಹದಿನಾರು ಸಾವಿರದ ಒಂದು ನೂರು ಪತ್ನಿಯರನ್ನೂ ರಥ ಸಂಪತ್ತು 64 ಬಿಳಿಆನೆಗಳನ್ನೂ ದ್ವಾರಕೆಗೆ ತಂದ. ನರಕ ಪತ್ನಿಯರಿಗೆಲ್ಲ ಶ್ರೀಕೃಷ್ಣನೇ ಪತಿಯಾದ!  
ಮಹಾಭಾರತದ ದ್ರೋಣಪರ್ವದ 29ನೇ ಅಧ್ಯಾಯದಲ್ಲಿ ವಿವರವಾಗಿ ಬರುವ ಈ ನರಕಾಸುರನ ಕಥೆ ಅಂಶಾವತಾರ ಪರ್ವ, ವರುಣ ಸಭಾಪರ್ವ, ಗಂಧಮಾದನ ಪರ್ವಗಳಲ್ಲೂ ಉಲ್ಲೇಖಿತವಾಗಿದೆ.
</details>
