+++
title = "017 ಓಡಿ ಕೊನ್ದನು"

+++

<details><summary>ಗದ್ಯ (ಕ.ಗ.ಪ) </summary>

17. "ಕಾಲಯವನನ್ನು ಓಡಿ ಹೋಗಿ ಕೊಂದನು. ಕೈಟಭನನ್ನು ಬೇಡಿ ಕೊಂದನು. ಮಾಗಧನನ್ನು ಕೈಮಾಡಿ ಕೊಲ್ಲಿಸಿದನು. ಅಭಿಮಾನ ರಹಿತನನ್ನು,  ಮೂರು ಲೋಕದ ಜನರೂ ತಿಳಿದಿರುವಂತೆ ಭ್ರಷ್ಟನನ್ನು ಕೂಡಿಕೊಂಡಿರಿ. ಅಂತಹ ಹರಿ ಆಡಿಸಿದಂತೆ ಆಡಿ ಕೆಟ್ಟಿರಿ. ನೀವೂ ಸಹ ನೀಚರಾದಿರಿ" ಎಂದು ಭೂರಿಶ್ರವನು ಹೇಳಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಬಾಹಿರ-ನೀಚ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕಾಲಯವ : ಯಾದವರ ಪುರೋಹಿತನಾದ ಗರ್ಗಮುನಿಯನ್ನು ಯಾದವರು ಒಮ್ಮೆ ಗರ್ಗಮುನಿಯನ್ನು ಅಪಹಾಸ್ಯ ಮಾಡಿದರು.  ಸಿಟ್ಟುಗೊಂಡ ಮುನಿ  ಯಾದವರನ್ನು ಧ್ವಂಸ ಮಾಡತಕ್ಕ ಮಗ ತನಗೆ ಹುಟ್ಟಬೇಕೆಂದು ಶಿವನನ್ನು ಬೇಡಿದನು. ಆಗ  ಓರ್ವ ಅಪ್ಸರಸಿಯಿಂದ ಪಡೆದ ಪುತ್ರನೇ ಕಾಲಯವ. ಈತನು ಶಿವನ ವರದಿಂದ ಜನಿಸಿದವನಾದ್ದರಿಂದ ಮಹಾಬಲ ಸಂಪನ್ನನೆನಿಸಿ ಯಾದವರನ್ನು ಪೀಡಿಸಿದ, ಇವನನ್ನು ಸೋಲಿಸುವುದು ಕೃಷ್ಣನಿಗೆ ಸಾಧ್ಯವಾಗಲಿಲ್ಲ. ಕೃಷ್ಣ ಓಡಿಹೋಗಿ ಮುಚುಕುಂದನು ಮಲಗಿದ್ದ ಗವಿಯೊಳಗೆ ಅಡಗಿಕೊಂಡ, ಕಾಲಯವನನೂ ಅದೇ ಗವಿಯನ್ನು ಹೊಕ್ಕು ಅಲ್ಲಿ ಮಲಗಿದ್ದ ಮುಚುಕುಂದನನ್ನೇ ಕೃಷ್ಣನೆಂದು ಭಾವಿಸಿ ಎಡಗಾಲಿನಿಂದ ಒದೆಯಲಾಗಿ, ನಿದ್ರಾಭಂಗದಿಂದ ಎಚ್ಚತ್ತು ಕೋಪಗೊಂಡ ಮುಚುಕುಂದನ ದೃಷ್ಟಿಪಾತದಿಂದ ಕಾಲಯವನನು ಬೂದಿಯಾದನು.  
ಮುಚುಕುಂದ - ಒಬ್ಬ ಅರಸು, ಸೂರ್ಯವಂಶದ ಮಾಂಧಾತ-ರಾಜನ ಮಗ.  
ಕೈಟಭ : ಒಬ್ಬ ರಾಕ್ಷಸ, ಕಲ್ಪಾದಿಯುಲ್ಲಿ ವಿಷ್ಣು ವಟಪತ್ರಶಾಯಿಯಾಗಿ ಮಲಗಿದ್ದಾಗ ಆತನ ಕಿವಿಯ ಮಲದಿಂದ ಮಧು-ಕೈಟಭರೆಂಬ ಇಬ್ಬರು ರಾಕ್ಷಸರು ಜನಿಸಿ, ನಾಭಿ ಕಮಲದಲ್ಲಿದ್ದ ಚತುರ್ಮುಖನನ್ನು ಪೀಡಿಸತೊಡಗಿದನು. ಚತುರ್ಮುಖ ವಿಷ್ಣುವನ್ನು ಹೊಗಳಲಾಗಿ, ಎಚ್ಚೆತ್ತ ವಿಷ್ಣು ಚತುರ್ಮುಖನಿಗೆ ಅಭಯವಿತ್ತು ಮಧು-ಕೈಟಭರ ಸಂಗಡ ಯುದ್ಧ ಮಾಡತೊಡಗಿದ. ರಾಕ್ಷಸರು ಜಗ್ಗಲಿಲ್ಲ. ವಿಷ್ಣು ಪರಾಶಕ್ತಿಯನ್ನು ಪ್ರಾರ್ಥಿಸಿ ಅವಳ ಅನುಗ್ರಹ ಪಡೆದು ಪುನಃ ರಾಕ್ಷಸರ ಸಂಗಡ ಯುದ್ಧಮಾಡಲು, ಆ ರಾಕ್ಷಸರು ನಿನ್ನ ಸಾಮಥ್ರ್ಯಕ್ಕೆ ಮೆಚ್ಚಿದೆವು, ಬೇಕಾದ ವರವನ್ನು ಬೇಡು - ಎಂದರು. ಆಗ ವಿಷ್ಣುವು "ನೀವು ನನ್ನಿಂದ ವಧ್ಯರಾಗುವ ವರವನ್ನು ಕೊಡಿ" ಎಂದನು. ಮೋಸಹೋದ ರಾಕ್ಷಸರು, ಎಲ್ಲೆಲ್ಲಿಯೂ ಜಲವೇ ಆವರಿಸಿಕೊಂಡಿದ್ದರಿಂದ "ಎಲ್ಲಿ ಭೂಮಿಯನ್ನು ನೀರು ಆವರಿಸಿಕೊಂಡಿಲ್ಲವೋ ಅಲ್ಲಿ ಸಂಹರಿಸು" ಎಂದರು. ಆಗ ವಿಷ್ಣು ಅವರಿಬ್ಬರನ್ನೂ ತನ್ನ ತೊಡೆಯ ಮೇಲೆಯೇ ಕೊಂದನು.  
ಮಾಗಧ-ಮಗಧ ದೇಶದ ಅರಸು, ಜರಾಸಂಧ. ಇವನ್ನು ಕೃಷ್ಣನು ಭೀಮನಿಂದ ಕೊಲ್ಲಿಸಿದನು.
</details>
