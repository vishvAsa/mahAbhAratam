+++
title = "033 ಉರುವ ಜಯವಧುವೊಕ್ಕತನದಲಿ"

+++

<details><summary>ಗದ್ಯ (ಕ.ಗ.ಪ) </summary>

33. ಅಭಿಮನ್ಯುವಿನೊಡನಿದ್ದ ಶ್ರೇಷ್ಠಳಾದ  ಜಯಲಕ್ಷ್ಮಿಯು, ಅವನಿಂದ ವಿಚ್ಛೇದನ ಪಡೆಯಲು ಮುರಿದು ಹಾಕಿದ ಕಡ್ಡಿಯೋ ಎಂಬಂತೆ, ಅವನ ಕೈಯಲ್ಲಿದ್ದ ಬಿಲ್ಲು ಮುರಿದು ಬಿತ್ತು. ಬೆರಗಾಗಿ ಮುಖ ತಿರುಗಿಸಿ ಹಿಂದಿನಿಂದ ಹೊಡೆದ ಕರ್ಣನನ್ನು ನೋಡಿ ಮುಖದಲ್ಲಿ ಕಿರು ನಗೆ ಬೆರಸಿ ಅಪಹಾಸ್ಯದಿಂದ ತನ್ನ ಬೆರಳನ್ನು ತಿರುಗಿಸಿ ಅಭಿಮನ್ಯು ನುಡಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಉರುವ-ಶ್ರೇಷ್ಠಳಾದ, ಒಕ್ಕತನ-ಸಂಸಾರ ಮಾಡುವುದು, ಚಾಪ-ಬಿಲ್ಲು, ಇಂದ್ರ ಕುಮಾರ ನಂದನ-ಅಭಿಮನ್ಯು,  ಅಡರಿ-ಹೆಚ್ಚಾಗಿ, ಕೇವಣಿಸಿ-ಸೂಸಿ, ಒಲೆದು-ತಿರುಗಿಸಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕಡ್ಡಿ ಮುರಿಯುವುದು - ವಿವಾಹ ವಿಚ್ಛೇದನ ಪಡೆಯಲು ಉದ್ದೇಶಿತ ಪತಿ ಪತ್ನಿಯರು ಪಂಚರ ಮುಂದೆ ಒಂದು ಕಡ್ಡಿ ಮುರಿದು ಹಾಕಿದರೆ ವಿಚ್ಛೇದನವಾಯಿತು ಎಂಬುದು ಕರ್ನಾಟಕದ ಕೆಲವೆಡೆ ಇರುವ ಸಂಪ್ರದಾಯ.
</details>
