+++
title = "026 ಹಳಚುವಸಿಗಳ ಖಣಿಖಟಿಲು"

+++

<details><summary>ಗದ್ಯ (ಕ.ಗ.ಪ) </summary>

26. ರಭಸದಿಂದ ಕತ್ತಿಗಳನ್ನು ಅಪ್ಪಳಿಸಿದಾಗ ಖಣಿ, ಖಟಲ್ ಎಂಬ ಧ್ವನಿ ಎಲ್ಲೆಡೆ ಪ್ರತಿಧ್ವನಿಸುತ್ತಿತ್ತು. ಸೈನಿಕರು ಹೋರಾಡುವಾಗ ತಲೆಗಳು ಉರುಳುತ್ತಿದ್ದವು; ಹೆಣಗಳು ಬೀಳುತ್ತಿದ್ದವು; ರಕ್ತದ ಧಾರೆ ಕಾಲುವೆಯಂತೆ ಎಲ್ಲೆಡೆ ಹರಿಯುತ್ತಿತ್ತು. ಕೊಬ್ಬಿದ ಮಾಂಸಖಂಡಗಳು ಮತ್ತು ಕರುಳು ಎಲ್ಲೆಡೆಯಲ್ಲಿಯೂ ತುಂಡು ತುಂಡಾಗಿ ಬಿದ್ದಿದ್ದವು, ಎಲುಬುಗಳು ಪುಡಿ ಪುಡಿಯಾಗಿ ಬೀಳುತ್ತಿದ್ದವು. ರುಂಡದಿಂದ ಬೇರ್ಪಟ್ಟ ಮುಂಡಗಳು ಕುಣಿಯುತ್ತಿದ್ದವು ರಣರಂಗದಲ್ಲಿ ಕ್ಷಣಕ್ಷಣಕ್ಕೆ ಸಾವಿನ ಸಂಖ್ಯೆ ಏರುತ್ತಾ ಯಮನ ಪುರಕ್ಕೆ ಪ್ರವೇಶ ಪಡೆಯುವವರ ಸಂಖ್ಯೆ  ಹೆಚ್ಚಾಗುತ್ತಿತ್ತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಹಳಚು - ಅಪ್ಪಳಿಸು  
ಕೊಳಗುಳ - ಯುದ್ಧ
</details>
