+++
title = "038 ಭರತ ಪೃಥು"

+++

<details><summary>ಗದ್ಯ (ಕ.ಗ.ಪ) </summary>

38. "ಭರತ, ಪೃಥು, ಪೌರವ, ಭಗೀರಥ, ಯಯಾತಿ, ಮರುತ್ತ, ನಹುಷ, ಪುರೂರವ, ರಂತಿ ದೇವ, ಗಯ, ಅಂಬರೀಷ, ಪರಶುರಾಮ, ದಿಲೀಪ, ಮಾಂಧಾತ, ಹರಿಶ್ಚಂದ್ರನೇ ಮೊದಲಾದ ಅನೇಕ ಮಹಾರಾಜರು ಮೃತ್ಯುದೇವತೆಯ ವಶವಾಗಿ ಹೋದರು" ಕೇಳು ಎಂದು ನಾರದನು ಕಂಪನನಿಗೆ ಹೇಳಿದ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಪೃಥು ಚಕ್ರವರ್ತಿ - ಒಬ್ಬ ಪೌರಾಣಿಕ ರಾಜನದ ಪೃಥದುವ ವೇನರಾಜನ ಮಗ. ಈತನೇ ಭೂಮಿಯನ್ನು ಹದಗೊಳಿಸಿದ್ದರಿಂದ ಇವನ ಮಗಳೆನಿಸಿಕೊಂಡು ಭೂಮಿ 'ಪೃಥ್ವಿ' ಆದಳು. ಎಲ್ಲರಿಗಿಂತ ದೊಡ್ಡವನಾದ್ದರಿಂದ ಋಷಿಗಳು ಇವನನ್ನು ಪೃಥು ಎಂದು ಕರೆದರು. ಜನರ ಬದುಕಿಗೆ ರಂಜನೆ ಅಂದರೆ ಶೋಭೆ ತಂದದ್ದರಿಂದ 'ರಾಜ' ಎಂದು ಕರೆದರು. ದಂಡನೀತಿ ನಿಪುಣನೂ ಸಮಸ್ತ ಜೀವಜಾಲವನ್ನು ಸಮಾನ ದೃಷ್ಟಿಯಿಂದ ನೋಡುವ ಉದಾರಿಯೂ ಆದ ಈ ದೊರೆ ಮನುಷ್ಯ ಧರ್ಮವನ್ನು ತಿರಸ್ಕರಿಸಿದವರನ್ನು ತನ್ನ ಬಾಹುಬಲದಿಂದ ದಂಡಿಸಿದ. ಪುರಾಣವನ್ನು ನಂಬಬಹುದಾದರೆ ಜಗತ್ತಿನ ಧನುಸ್ಸನ್ನು ಸೃಷ್ಟಿಸಿದವನು ಇವನೇ. ಅದರೆ ಹೆಸರು 'ಅಜಗವ'. ಇವನು ಸಮುದ್ರ ಯಾನಕ್ಕೆ ಹೊರಟರೆ ಸಮುದ್ರದ ನೀರು ತಟಸ್ಥವಾಗುತ್ತಿತ್ತು. ಕಾಡಿನ ಮಾರ್ಗದಲ್ಲಿ ಹೊರಟರೆ ಪರ್ವತಗಳು ದಾರಿ ಮಾಡಿಕೊಡುತ್ತಿದ್ದವು. ಪ್ರಪಂಚದ ಎಲ್ಲ ಜೀವ ಜಡವಸ್ತುಗಳು ಇವನ ಬಳಿಗೆ ಬಂದು ಬೇಡಿದ್ದರಿಂದ ಪೃಥುವು ಭೂಮಿಯನ್ನು ''ಎಲ್ಲರಿಗೂ ದುಗ್ಧಧಾರೆಯನ್ನು ಹರಿಸು' ಎಂದು ಕೇಳಿಕೊಂಡ ಸಮಸ್ತರಿಗೂ ಭೂಮಿಯಿಂದ ಪ್ರಯೋಜನವಾಗುವಂತೆ ಮಾಡಿದ. ಉಳದೆ ಬಿತ್ತದೆ ಭೂಮಿಯೇ ಜನರಿಗೆ ಫಲವನ್ನು ನೀಡುವಂತೆ ಮಾಡಿದ. ಆ ಕಾಲದ ಹಸುಗಳೆಲ್ಲ ಕಾಮಧೇನುಗಳೇ. ಎಲೆ ಎಲೆಯಲ್ಲೂ ಜೇನು. ಮರದ ಹಣ್ಣುಗಳೋ ಮಧುರಾತಿ ಮಧುರ. ಜನರೆಲ್ಲ ನೆಮ್ಮದಿವಂತರು ನಿರ್ಭಯ ಜೀವಿಗಳು, ನಿರೋಗಿಗು! ದೇಶ-ನಗರ ಎಂಬ ಭೇದಗಳಿರದಿದ್ದ ರಾಷ್ಟ್ರದಲ್ಲಿ ಅವನ್ನೆಲ್ಲ ಒಪ್ಪಗೊಳಿಸಿದ ಕೀರ್ತಿ ಈತನದು. ಹಳ್ಳತಿಟ್ಟುಗಳಿಂದ ಕೂಡಿದ್ದ ಭೂಮಿಯನ್ನು ಸಮತಟ್ಟಾಗಿ ಮಾಡಿ ಅನೇಕ ಕಡೆ ಉಳಲು ಯೋಗ್ಯವಾಗುವಂತೆ ಮಾಡಿದ ಕೀರ್ತಿ ಈತನದೇ.ರಾಮರಾಜ್ಯ ಎಂದು ಕೇಳಿದ್ದೇವೆ. ಆದರೆ ಅದಕ್ಕಿಂತ ಸೊಗಸಾದ ಕಲ್ಪನಾ ರಾಜ್ಯವನ್ನು ವ್ಯಾಸರು ಪೃಥುವಿನ ಮೂಲಕ ಸೃಷ್ಟಿಸಿದ್ದಾರೆ.ಹದಿನೇಳು ಬಗೆಯ ಬೇಳೆಗಳನ್ನು ಸೃಷ್ಟಿಸಿದ ಕೀರ್ತಿ ಪೃಥ್ವಿಗೆ ಸಲ್ಲುತ್ತದೆ. ಇವನ ಆಡಳಿತ ವೈಭವಯುತವಾಗಿತ್ತು. ಶುಕ್ರಾಚಾರ್ಯರು ಪುರೋಹಿತರು~ ವಾಲಖಿಲ್ಯರು ಮತ್ತು ಸರಸ್ವತೀ ನದಿಯ ತೀರದ ಋಷಿಗಳು ಮಂತ್ರಿಗಳು. ಗರ್ಗ ಮಹರ್ಷಿ ರಾಜಜ್ಯೋತಿಷಿ ಪೃಥುವಿನ ಭಕ್ತಿಗೆ ಮೆಚ್ಚಿ ಸ್ವಯಂ ವಿಷ್ಣುವೇ ಇವನ ಶರೀರವನ್ನು ಪ್ರವೇಶಿಸಿದ್ದನಂತೆ! ಇವನ ಕಾಲದಲ್ಲಿ ವಿಷ್ಣುವಿನ ಹಣೆಯಿಂದ ಹೊರಟ ಚಿನ್ನದ ಕಮಲವೇ ಶ್ರೀದೇವಿಯನ್ನು ಸೃಷ್ಟಿಸಿ ನಮ್ಮ ಅರ್ಥವ್ಯವಸ್ಥೆಗೆ ನಾಂದಿಹಾಡಿತು. ಇಷ್ಟು ಸಾಲದೆ! ಇನ್ನೂ ಬೇಕೆ? ಬ್ರಹ್ಮನು ಎಂಟು ದಿಕ್ಕುಗಳಿಗೆ ಇಂದ್ರಾದಿ ದಿಗ್ವೇವತೆಗಳನ್ನು ಅಧಿಪತಿಗಳಾಗಿ ನೇಮಿಸಿದ್ದು ಈ ಪೃಥುವಿನ ಕಾಲದಲ್ಲೇ.  

ರಂತಿದೇವ - ಮಹಾಕರುಣಿ, ಮಹಾದಾನಿ ಎಂದು ಸ್ತುತ್ಯನಾಗಿರುವ ಒಬ್ಬ ಪ್ರಾಚೀನ ದೊರೆ ರಂತಿದೇವ. ದಶಪುರ ಈತನ ರಾಜಧಾನಿ. ಸಂಕೃತಿ ಎಂಬಾತನ ಮಗ ಈತ. ತನ್ನ ಸಮಸ್ತ ಸಂಪತ್ತನ್ನು ಕಳೆದುಕೊಂಡಾಗ ಕೂಡ ಶುದ್ಧ ಮನಸ್ಸಿನಿಂದ ವಸಿಷ್ಠರಿಗೆ ಸ್ವಲ್ಪ ನೀರನ್ನು ಕುಡಿಯಲು ಕೊಟ್ಟವನು. ಈ ಸೇವೆಯಿಂದಾಗಿ ಸ್ವರ್ಗವನ್ನು ಪಡೆದವನು. ಕಾಳಿದಾಸನ ಮೇಘದೂತದಲ್ಲೂ ಇವನ ಸಂಗತಿಯಿದೆ. ಇವನ ಸಾಮಾಜಿಕ ಸೇವೆಯ ಕಾಳಜಿ ಎಷ್ಟಿತ್ತೆಂದರೆ ಅರಮನೆಗೆ ಬರುತ್ತಿದ್ದ ಅತಿಥಿಗಳಿಗೆ ಪ್ರತಿದಿನವೂ ಊಟದ ವ್ಯವಸ್ಥೆ ಮಾಡುವುದಕ್ಕೆ 20,000 ಅಡಿಗೆಯವರನ್ನು ನೇಮಿಸಿದ್ದನಂತೆ. ಹಗಲು-ರಾತ್ರಿ ಅತಿಥಿಗಳಿಗೆ ಸತ್ಕಾರ ಮಾಡುವುದು ಇವನಿಗೆ ಸಂತೋಷದ ಕಾಯಕವಾಗಿತ್ತು. ತಾನು ನ್ಯಾಯವಾಗಿ ಅರ್ಜಿಸಿದ್ದ ಸಮಸ್ತ ಸಂಪತ್ತನ್ನೂ ಬ್ರಾಹ್ಮಣರ ದಾನಕ್ಕೆ ವಿನಿಯೋಗಿಸಿದ ಕೀರ್ತಿ ಈತನದು ಎಂದು ಶಾಂತಿಪರ್ವ (29ನೇ ಅಧ್ಯಾಯ) ದ್ರೋಣಪರ್ವ (ಅಧ್ಯಾಯ 67)ಗಳಲ್ಲಿ ಹೇಳಲಾಗಿದೆ. ಅನುಶಾಸನ ಪರ್ವವಂತೂ, ಹಗಲು-ಇರುಳು ನೆನೆಯಬೇಕಾದ ಆರು ಜನ ಚಕ್ರವರ್ತಿಗಳಲ್ಲಿ ರಂತಿದೇವನೂ ಒಬ್ಬನೆಂದು ಹೇಳುತ್ತದೆ.  

ಬಂದ ಅತಿಥಿಗಳಿಗಾಗಿ ಪ್ರತಿನಿತ್ಯ 21,000 ದನಗಳನ್ನು ಕಡಿದು ಮಾಂಸವನ್ನು ಬಡಿಸಲಾಗುತ್ತಿತ್ತು. ತಾನು ಸ್ವಯಂ ಸಸ್ಯಾಹಾರಿಯಾದರೂ ರಂತಿದೇವ ಈ ಬಗೆಯ ಮಾಂಸಾಹಾರವನ್ನು ಸಿದ್ಧಗೊಳಿಸುವಂತೆ ಅಪ್ಪಣೆ ಮಾಡಿದ್ದ. ಈ ದನಗಳ ಸಂಖ್ಯೆ ಎಷ್ಟಾಯಿತೆಂದರೆ ಈ ದನಗಳ ಚರ್ಮದಿಂದ ಸುರಿಯುತ್ತಿದ್ದ ರಕ್ತವೇ ಕೊನೆಗೆ ಚರ್ಮಣ್ವತೀ ನದಿಯಾಯಿತು ಎಂದು ವ್ಯಾಸರು ಹೇಳುತ್ತಾರೆ. ಇಂದು ಈ ನದಿಗೆ ಚಂಬಲ್ ನದಿ, ಚಂಪಾ ನದಿ ಎಂಬ ಹೆಸರಿದೆ. ರಾಶಿ ಹಾಕಿದ ದನಗಳ ಚರ್ಮ ಬೆಟ್ಟದಂತಾಯಿತೆಂದೂ ಮಳೆ ಸುರಿದಾಗ ಈ ಚರ್ಮ ಪರ್ವತದಿಂದ ಹರಿದ ನೀರು ಹೀಗೆ ಚರ್ಮಣ್ವತಿಯಾಯಿತೆಂದೂ ಹೇಳುತ್ತಾರೆ.  

ರಂತಿದೇವನ ಭೋಜನ ಶಾಲೆಯಲ್ಲಿ ಅರ್ಪಿತವಾದ ದನಗಳಿಗೆ ಮೋಕ್ಷ ಎಂಬ ಸಂಗತಿಯನ್ನು ತಿಳಿದ ದನಗಳು ತಂಡೋಪತಂಡವಾಗಿ ರಂತಿದೇವನ ಬಳಿಗೆ ಬಂದು ತಮ್ಮನ್ನು ಸ್ವರ್ಗಕ್ಕೆ ಕಳಿಸುವಂತೆ ಬೇಡಿಕೊಳ್ಳುತ್ತಿದ್ದುವಂತೆ! ವಿಷ್ಣುಪುರಾಣ, ಭಾರತ, ಭಾಗವತಗಳಲ್ಲಿಯೂ ರಂತಿದೇವನ ಹಿರಿಮೆಯನ್ನು ಕುರಿತ ಪ್ರಸ್ತಾವಗಳಿವೆ. ಬಂದ ಯಾಚಕರಿಗೆ ಇಲ್ಲವೆನ್ನದ ಈತ ತನ್ನ ಸಂಪತ್ತನ್ನೆಲ್ಲ ಕಳೆದುಕೊಂಡು ನಲವತ್ತು ದಿನ ಉಪವಾಸ ಮಾಡಬೇಕಾಯಿತಂತೆ! ನಲವತ್ತೊಂದನೆಯ ದಿನ ಸ್ವಲ್ಪ ಆಹಾರ, ನೀರು ಸಿಕ್ಕಿದರೆ ಅದನ್ನು ಕೇಳಲು ಭಿಕ್ಷುಕರು ಬಂದರಂತೆ! ಒಂದು ನಾಯಿ ಕೂಡ ಅದರಲ್ಲಿ ಪಾಲಿಗೆ ಬಂದತಂತೆ! ಇಂಥ ದಾನಶೀಲನನ್ನು ದೇವತೆಗಳು ಮೆಚ್ಚದೆ ಇರುತ್ತಾರೆಯೇ?
</details>
