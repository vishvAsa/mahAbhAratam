+++
title = "019 ಹಿಳುಕ ತಿರುಹುತ"

+++

<details><summary>ಗದ್ಯ (ಕ.ಗ.ಪ) </summary>

19. ಸೈಂಧವನು ಸೈನ್ಯದ ಸಮೀಪದಲ್ಲಿ ಎದುರಿನಿಂದ, ಬಾಣವನ್ನು ತಿರುಗಿಸುತ್ತ ಬೆಟ್ಟದಂತೆ ನಿಂತು ಬಿಲ್ಲನ್ನು ಕೈಗೆತ್ತಿಕೊಳ್ಳಲು ಭೂರಿಶ್ರವನೇ ಮುಂತಾದವರು ಒಗ್ಗೂಡಿದರು. ಸೈನ್ಯದ ಎಡಬಲದಲ್ಲಿ ರಾಜಸಮೂಹವನ್ನು ನಿಲ್ಲಿಸಲಾಯಿತು.  ಯಮನ ಪರಿವಾರಕ್ಕೆ ಔತಣವೆನ್ನುವಂತೆ ಪದ್ಮವ್ಯೂಹವು ಬೆಳಗುತ್ತಿತ್ತು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ವ್ಯೂಹಗಳು - ವ್ಯೂಹಸ್ತು ಬಲ ವಿನ್ಹಾಸ; ಎಂದು ಅಮರಕೋಶ ಹೇಳುತ್ತದೆ. ಅಂದರೆ ವ್ಯೂಹ ಎನ್ನುವುದು ಯುದ್ಧದಲ್ಲಿ ಸೇನೆಯನ್ನು ನಿಲ್ಲಿಸುವ ಒಂದು ಕ್ರಮ. ಸೇನೆಯನ್ನು ಒಂದು ಪೂರ್ವನಿಶ್ಚಿತ ತಂತ್ರದಲ್ಲಿ ವ್ಯವಸ್ಥಿತವಾಗಿ ನಿಲ್ಲಿಸಿ ಶತ್ರುಗಳಿಗೆ ಗೊಂದಲವನ್ನುಂಟು ಮಾಡುವುದೇ ವ್ಯೂಹದ ಉದ್ದೇಶ. ಈ ವ್ಯೂಹಗಳ ಬಗೆಗೆ ವಿವರಗಳನ್ನು ಕೊಡುವ ಕಪ್ಪನಂತುಲ ಲಕ್ಷ್ಮಣ ಶಾಸ್ತ್ರಿಗಳು ಈ ವ್ಯೂಹಗಳ ಸೃಷ್ಟಿ ರೂಪರೇಖೆ ಗೊತ್ತಾಗುವುದಿಲ್ಲ ಎಂದು ದ್ರೋಣಪರ್ವದ ತೆಲುಗು ಅವತರಣಿಕೆಯಲ್ಲಿ ಹೇಳುತ್ತಾರೆ.  
ವ್ಯೂಹಗಳಲ್ಲಿ ದಂಡ, ಭೋಗ, ಅಸ್ತ್ರಮಂಡಲ ಮತ್ತು ಅಸಂಹತ ಎಂದು ನಾಲ್ಕು ಭಾಗಗಳಿವೆ. ಪಾಂಡವ-ಕೌರವ ಸೇನೆಯವರಿಬ್ಬರೂ ಈ ವ್ಯೂಹಗಳನ್ನು ಬಳಸಿದ್ದಾರೆ. ಉದಾಹರಣೆಗೆ ಕೆಲವನ್ನು ನೋಡೋಣ.  
'ಪಂಚವ್ಯೂಹೋ ಮಹಾರಜ ಆಚಾರ್ಮೇಣಾಭಿಕಲ್ಪಿತಂ' ಈ ಐದರಲ್ಲಿ ಮುಖ್ಯವಾಗಿ ಗರುಡವ್ಯೂಹ, ಚಕ್ರ (ಪದ್ಮ) ವ್ಯೂಹ ಶಕಟವ್ಯೂಹಗಳು ದ್ರೋಣರವು.  
ಕ್ರೌಂಚವ್ಯೂಹ ಮಂಡಲಾರ್ಥ ವ್ಯೂಹಗಳು ಧರ್ಮರಾಯನವು ಚಂದ್ರವ್ಯೂಹ ಸಂಶಪ್ತಕರು ರಚಿಸಿದ್ದು.  
ಇವುಗಳೇ ಅಲ್ಲದೆ ಶ್ಯೇನ (ಡೇಗೆ ಆಕಾರದ್ದು) ಸರ್ವತೋ ಭದ್ರವ್ಯೂಹ, ಹಂಸವ್ಯೂಹ, ಅಸಹುವ್ಯೂಹ, ಮಕರವ್ಯೂಹ, ಅರ್ಧಚಂದ್ರವ್ಯೂಹ, ವಿಜಯವ್ಯೂಹ, ಸೂಜೀವ್ಯೂಹ, ವಜ್ರವ್ಯೂಹಗಳೂ ಇವೆ (ವಿವರಗಳಿಗೆ ನೋಡಿ ಅಗ್ನಿಪುರಾಣ-236)  
ಪಕ್ಷಿ ಪ್ರಾಣಿಗಳ ಆಕಾರದ ವ್ಯೂಹಗಳೇ ಹೆಚ್ಚಾಗಿದೆ. ತುಂಬ ಎತ್ತರದ ಗುಡ ಪ್ರದೇಶದಿಂದ ನೋಡಿದರೆ ಈ ವ್ಯೂಹಗಳ ಮೊಸಳೆಯಂತೆ, ಪದ್ಮದಂತೆ, ಬಂಡಿಯ ಗಾಲಿಯಂತೆ, ಹಂಸದಂತೆ ಡೇಗೆಯಂತೆ ಕಾಣುತ್ತಿದ್ದುದರಿಂದ ಈ ಬಗೆಯ ಹೆಸರುಗಳು ಬಂದಿವೆ. ಇವುಗಳಲ್ಲೆಲ್ಲ ತುಂಬ ಸಂಕೀರ್ಣವಾದದ್ದೆಂದರೆ ಚಕ್ರವ್ಯೂಹ ಅಥವಾ ಪದ್ಮವ್ಯೂಹ! ಇದು ಒಳಕ್ಕೆ ತೆರೆದುಕೊಳ್ಳುತ್ತದೆ ನಿಜ. ಆದರೆ ಮುಂದೆ ಶತ್ರುಗಳು ಯೋಜಿಸಿರುವ ನಿಟ್ಟಿನಲ್ಲೇ ನಡೆದು ದಾರಿ ತಪ್ಪಬೇಕಾಗುತ್ತದೆ. ಅಭಿಮನ್ಯುವನ್ನು ಒಳಗೆ ಬಿಟ್ಟುಕೊಂಡ ನಂತರ ಸೈಂಧವನು ಶಿವನಿಂದ ಪಡೆದಿದ್ದ ವರದ ಸಹಾಯದಿಂದ ಭೀಮ ಧೃಷ್ಟದ್ಯುಮ್ನ ಸಾತ್ಯಕಿಗಳಾದಿಯಾಗಿ ಯಾರನ್ನೂ ಒಳಗೇ ಬಿಡದೆ ಕಾಡಿಸಿ ಅಭಿಮನ್ಯು ವಧೆಗೆ ಕಾರಣನಾದ.   
ಈಗ ಒಂದು ವ್ಯೂಹದ ಬಗೆಗೆ ಮಾಹಿತಿ ಪಡೆಯೋಣ. ಗರುಡ; ದ್ರೋಣರು ರಚಿಸಿದ್ದು. (ಆಧಾರ: ದ್ರೋನ ಪರ್ವಮುಗಪ್ಪಗಂತುಲ ಲಕ್ಷ್ಮಣಶಾಸ್ತ್ರಿ ಪುಟ.65)  
ಉದ್ದೇಶ= ಧರ್ಮರಾಯನನ್ನು ಹಿಡಿಯುವುದು.  
ಮುಖಸ್ಥಾನದಲ್ಲಿ ದ್ರೋಣ, ಶೊರೋಭಾಗದಲ್ಲಿ ದುರ್ಯೋಧನ, ಅವನ ತಮ್ಮಂದಿರು ಮತ್ತು ಸೈನಿಕರು ನೇತ್ರಸ್ಥಾನದಲ್ಲಿ ಕೃಪ ಕೃತವರ್ಮ ಮತ್ತು ಇತರರು, ಕುತ್ತಿಗೆಯ ಭಾಗದಲ್ಲಿ ಕವಚಧಾರಿಗಳಾದ ಭೂತಶರ್ಮ ಕ್ಷೇಮಶರ್ಮ ಕರಕಾಶ ಕಳಿಂಗ ಸಿಂಹದರು ಅಧೀರರುಶೂರರು, ದಾಶೇರಕಗಣ, ಯವನ ಕಾಂಭೋಜ, ಶೂರಸೇನ, ದರದ, ದೂದ್ರ, ಕೇಕಯ, ಯವನ ಇತ್ಯಾದಿ.  
ದಕ್ಷಿಣ ಭಾಗದಲ್ಲಿ ಭೂರಿಶ್ರವ ಸೋಮದತ್ತ, ಶಲ್ಯಬಾಹ್ಲಿಕ ಮೊದಲಾದವರು.  
ಪ್ರಾಚೀನ ಗ್ರೀಕರ ಸೇನೆಯನ್ನು ಈ ಬಗೆಯ ವ್ಯೂಹಗಳಿದ್ದುವೆಂದು ಹೇಳಲಾಗಿದೆ.   
ವ್ಯೂಹಕ್ಕೆ ಪ್ರತಿವ್ಯಾಹವೂ ಇತ್ತೆಂದು ಹೇಳಲಾಗಿದೆ. ಆದರೆ ಅದು ಹೇಗೆ ಮೂಲವ್ಯೂಹವನ್ನು ಛೇದಿಸುತ್ತಿತ್ತು ಎಂಬುದು ಸ್ಪಷ್ಟವಾಗುವುದಿಲ್ಲ.
</details>
