+++
title = "065 ಅರಸ ಕೇಳೈ"

+++

<details><summary>ಗದ್ಯ (ಕ.ಗ.ಪ) </summary>

65. ಅರಸನೇ ಕೇಳು, ರಂಭೆ, ಊರ್ವಶಿ, ತಿಲೋತ್ತಮೆ, ಗೌರಿ, ಮೇನಕೆ, ಸುರಸೆ, (ಸುವದನೆ) ಮಂಜುಘೋಷೆ, ಸುಕೇಶಿ ಮುಂತಾದ ಮೂರು ಲಕ್ಷದ ಮೂವತ್ತಾರು ಸಾವಿರ ಅಪ್ಸರ ಸ್ತ್ರೀಯರು ನನ್ನ ಅರಮನೆಯ ದಾಸಿಯರಾದರು.
</details>

<details><summary>ಪದಾರ್ಥ (ಕ.ಗ.ಪ) </summary>

ತೊತ್ತು - ದಾಸಿ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ತಿಲೋತ್ತಮೆ - ಹೆಣ್ಣಿನ ಸೌಂದರ್ಯವನ್ನು 'ಕೊಲ್ಲುವ ಸೌಂದರ್ಯ' ಎಂದು ವರ್ಣಿಸುವ ಸಂಪ್ರದಾಯ ಇಂಗ್ಲೀಷಿನಲ್ಲಿದೆ. ತಿಲೋತ್ತಮೆಯ ವಿಷಯ್ಕಕೆ ಈ ಮಾತು ಅಕ್ಷರಶಃ ಅನ್ವಯಿಸುತ್ತದೆ. ಸುಂದೋಪಸುಂದರೆಂಬ ರಾಕ್ಷಸ ಸೋದರನನ್ನು ಕೊಲ್ಲಲೆಂದೇ ಹುಟ್ಟಿದ ರೂಪವತಿ ಅವಳು. ಸುಂದೋಪ ಸುಂದರ ಕಾಟವನ್ನು ತಡೆಯಲಾರದೆ ದೇವಗಣ ಬ್ರಹ್ಮನ ಬಳಿಗೆ ಬಂದಾಗ ಮೊದಲು ಬ್ರಹ್ಮನು ಮುತ್ತು ಹವಳಗಳ ಸಾರವನ್ನು ತೆಗೆದುಕೊಂಡು ಒಂದು ಮಾದರಿಯನ್ನು ಸಿದ್ಧಪಡಿಸಿದನಂತೆ. ಅನಂತರ ವಿಶ್ವಕರ್ಮನನ್ನು ಕರೆದು ಈ ಮಾದರಿಯಂತೆ ಲೋಕದಲ್ಲಿರುವ ಸಮಸ್ತ ವಸ್ತುಗಳ ರೂಪಸಾರವನ್ನುಕೂಡಿಸಿ 'ತಿಲೋತ್ತಮೆ'ಯನ್ನು ಸೃಷ್ಟಿಸುವಂತೆ ಹೇಳಿದನಂತೆ. (ಸೃಜ್ಯತಾಂ ಪ್ರಾರ್ಥನೀಯೇಹ ಪ್ರಮದೇತಿ ಮಹಾತಪೌಃ) ಅನಂತರ ಕಶ್ಯಪ-ಪ್ರಧಾ ದಂಪತಿಗಳ ಮಗುವಾಗಿ ತಿಲೋತ್ತಮೆ ಹುಟ್ಟಿದಳಂತೆ. ವಿಶ್ವಕರ್ಮ-ಅರಿಷ್ಮಾದೇವಿಯರ ಮಗಳು ತಿಲೋತ್ತಮೆ ಎಂಬ ಮಾತೂ ಇದೆ. ಆದಿಪರ್ವದ 65ನೇ ಅಧ್ಯಾಯ ಈ ವಿಷಯವನ್ನು ತಿಳಿಸುತ್ತದೆ. 211ನೆಯ ಪರ್ವದಲ್ಲಿ ಇದರ ವಿವರಗಳಿವೆ.  
ಸಂದೋಪಸುಂದರರಿರಲಿ, ಸಮಸ್ತ ದೇವಗಣವೇ ಇವಳ ರೂಪಕ್ಕೆ ಮರುಳಾದ ಬಗೆಯನ್ನು ಈ  ಅಧ್ಯಾಯ ವಿವರಿಸುತ್ತದೆ. ತಿಲೋತ್ತಮೆ ಬ್ರಹ್ಮನ ಸಭೆಗೆ ಬಂದು ನಮಸ್ಕಾರ ಮಾಡಿದಳಂತೆ. ದೇವಗಣದ ಎದುರಿಗೆ ಸುಳಿದಾಡಿದಳಂತೆ! ಮಹೇಶ್ವರನೂ ಬ್ರಹ್ಮನ ದಕ್ಷಿಣ ಭಾಗದಲ್ಲಿ ಕುಳಿತಿದ್ದ. ತಿಲೋತ್ತಮೆ ಓಡಾಡಿದ ಕಡೆಗೆಲ್ಲ ನೋಡುವ ಶಿವನ ಚಪಲದಿಂದಾಗಿ ಅವನಿಗೆ ಮೂರು ಹೊಸಮುಖಗಳು ಹುಟ್ಟಿಕೊಂಡವಂತೆ! ಇಂದ್ರರಾಜನಿಗೆ ಮೈಯೆಲ್ಲ ಕಣ್ಣಾಗಿ ಅವನು ಸಹಸ್ರನೇತ್ರನಾದನಂತೆ! ಬ್ರಹ್ಮನಿಂದ ಮೊದಲುಗೊಂಡು ಸಮಸ ್ತಋಷಿಗಣದವರೆಗೆ ಎಲ್ಲರ ಕಣ್ಣುಗಳೂ ತಿಲೋತ್ತಮೆಯ ಕಡೆಗೆ ತಿರುಗಿದ್ದವಂತೆ! ಕೊನೆಗೆ ಒಂದು ಸುತ್ತು ಹಾಕಿ ತಿಲೋತ್ತಮೆ ಬ್ರಹ್ಮನ ಬಳಿಗೆ ಬಂದಾಗ 'ದೇವಕಾರ್ಯವನ್ನು ಮಾಡಿ ಬಾ' ಎಂಬ ಆದೇಶ ಬಂದಿತು.  
ತಿಲೋತ್ತಮೆ ತಾನಾಗಿ ಸುಂದೋಸುಂದರಿಯರ ಬಳಿಗೆ ಬಂದದ್ದು, ತ್ರಿಲೋಕಗಳಲ್ಲಿ ಅಜೇಯರಾಗಿದ್ದ ಈ ರಾಕ್ಷಸ ಸೋದರರು ಈಕೆಯ ರೂಪದ ಬಲೆಗೆ ಬಿದ್ದು ವಿವೇಚನೆ ಕಳೆದುಕೊಂಡು ಅವಳನ್ನು ಮದುವೆಯಾಗಬಯಸಿದ್ದು, 'ನಿಮ್ಮಿಬ್ಬರಲ್ಲಿ ಯಾರು ಮಹಾಬಲಶಾಲಿಯೋ ಅವನನ್ನೇ ಮದುವೆಯಾಗುತ್ತೇನೆ' ಎಂದು ತಿಲೋತ್ತಮೆ ಘೋಷಿಸಿದ್ದು, ರೂಪದ ಹಿಂದಿದ್ದ ಕೃತ್ರಿಮ ಭಾವವನ್ನು ತೋರುವುದಕ್ಕಾಗಿ ಪರಸ್ಪರ ಗದಾಯುದ್ಧದಲ್ಲಿ ತೊಡಗಿದ್ದು, ಕೊನೆಗೆ ಒಬ್ಬರಿಂದೊಬ್ಬರು ಹತಿಗೆ ಒಳಗಾಗಿ ಇಬ್ಬರೂ ಪ್ರಾಣವನ್ನು ಬಿಟ್ಟಿದ್ದು ಇವೆಲ್ಲ ಎಲ್ಲರಿಗೂ ತಿಳಿದಿರುವ ಪುರಾಣಕಥೆಯೇ ಆಗಿದೆ.  
''ಅಹಂ ಪೂರ್ವಮಹಂ ಪೂರ್ವಮಿತಿ ಅನ್ಯೋನಂ ನಿಜಘ್ನತುಃ ತೌಗದಾಭಿ ಹತೌ ಭೀಮೌ ಪೇತ ತುರ್ಧರಣೀತಲೇ'' ಎಂದು ವ್ಯಾಸರು ಇವರಿಬ್ಬರ ಇತಿಶ್ರೀಯರನ್ನು ಹಾಡಿದ್ದಾರೆ.  
ಅನಂತರ ಆಕೆ ದೇವೇಂದ್ರನ ಅಪ್ಷರ ಗಣದಲ್ಲಿ ಒಬ್ಬಳಾಗಿ ಉಳಿದದ್ದು ಇತಿಹಾಸದ ಸಂಗತಿ.
</details>
