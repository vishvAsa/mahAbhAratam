+++
title = "014 ಕೇಳಿದನು ನೃಪ"

+++

<details><summary>ಗದ್ಯ (ಕ.ಗ.ಪ) </summary>

14. ಋಷ್ಯಶೃಂಗರ ಕಥೆಯನ್ನು ಕೇಳಿ, ಕಳಿಂಗ ದೇಶದ ಅನೇಕ ನದಿಗಳಲ್ಲಿ ಮಿಂದು, ಗಂಗಾನದಿಯ ಸಂಗಮಕ್ಕೆ ಬಂದು, ಅನಂತರ ವೈತರಿಣಿಯ ಉತ್ತರದಡವನ್ನು ದಾಟಿ, ಪರಶುರಾಮನ ಕಾಲಯವನಾಶ್ರಮಕ್ಕೆ ಬಂದರು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಋಷ್ಯಶೃಂಗ :   
ಸಂಸ್ಕೃತ ಪುರಾಣಗಳಲ್ಲಿ ಅತ್ಯಂತ ರೋಚಕವಾದ ಕಥೆ ಋಷ್ಯಶೃಂಗನದು. ಕನ್ನಡದಲ್ಲಿ ಶ್ರೀ ಚಂದ್ರಶೇಖರ ಕಂಬಾರ, ಜಿ.ಎಸ್.ಸಿದ್ದಲಿಂಗಯ್ಯ ಮೊದಲಾದ ಕವಿಗಳು ಈತನ ವ್ಯಕ್ತಿತ್ವದ ವಿಭಿನ್ನ ರೇಖೆಗಳನ್ನು ಗುರುತಿಸಿದ್ದಾರೆ. ಇವನು ಎಲ್ಲಿ ಹೋದರೆ ಅಲ್ಲಿ ಮಳೆ ಬರುತ್ತಿದ್ದುದರಿಂದ ಈಗಲೂ ಆತನ ಹೆಸರು ಸ್ಮರಣೆಯಲ್ಲಿ ಉಳಿದಿದೆ. ಇಂದ್ರನನ್ನು ಒಲಿಸಿಕೊಂಡಿದ್ದರಿಂದ ಇವನಿಗೆ ಆ ಶಕ್ತಿ ಬಂದಿತ್ತು. ವಿಭಾಂಡಕ ಮುನಿ ಈತನ ತಂದೆ. ತಾಯಿ ಒಂದು ಹೆಣ್ಣು ಜಿಂಕೆ. ಆದುದರಿಂದ ಈತನಿಗೆ ತಲೆಯ ಮೇಲೆ ಜಿಂಕೆಯಕೋಡು.  
ಅಪ್ಪಟ ಬ್ರಹ್ಮಚಾರಿಯಾಗಿ ಇವನನ್ನು ಬೆಳೆಸಿದ ತಂದೆ ವಿಭಾಂಡಕರು ಈತನಿಗೆ ಸ್ತ್ರೀ ಸಮಾಜದ ಬಗೆಗೆ ಏನೂ ತಿಳಿಯದಂತೆ ನೋಡಿಕೊಂಡದ್ದು ಒಂದು ವಿಶಿಷ್ಟ ಕಥೆ. ಲೋಮಪಾದ ಮಹಾರಾಜ ತನ್ನ ರಾಜ್ಯದಲ್ಲಿ ಮಳೆ ಬೇಕೆಂದು ಬಯಸಿ ಈತನನ್ನು ಕರೆದು ತರಲು ಆಜ್ಞೆ ಮಾಡಿದ. ಆದರೆ ಇವನು ವಿಚಾರವೆಲ್ಲ ತಿಳಿದ ಮೇಲೆ ಒಂದು ಸುಂದರಿಯರ ತಂಡವನ್ನು ಅವನ ಬಳಿಗೆ ಕಳಿಸಿದ. ನಿಜವಾಗಿ ಹೆಣ್ಣು ಎಂದರೇನೆಂದು ಗೊತ್ತಿಲ್ಲದಿದ್ದ ಆತನನ್ನು ಆ ಸುಂದರಿಯರು ಆಶ್ಚರ್ಯಕರವಾಗಿ ಪರಿವರ್ತಿಸಿದರು. ಕೊನೆಗೆ ಅವನನ್ನು ಉಪಾಯದಿಂದ ತಮ್ಮ ರಾಜ್ಯಕ್ಕೆ ಎಳೆದೊಯ್ದರು. ತಂದೆಯನ್ನು ಬಿಟ್ಟು ಬೇರೆ ಯಾರನ್ನೂ ನೋಡಿರದೆ ಏಕಾಂಗಿಯಾಗಿ ಬೆಳೆದಿದ್ದ ಋಷ್ಯಶೃಂಗ ಈಗ ಕಣ್ಣು ತೆರೆದ. ಅಂಗ ರಾಜನಾದ ಲೋಪಪಾದನು ಒಬ್ಬ ಬ್ರಾಹ್ಮಣನೊಂದಿಗೆ ಮಿಥ್ಯಾ ವ್ಯವಹಾರ ಮಾಡಿದ್ದರಿಂದ ಸಿಟ್ಟು  ಮಾಡಿಕೊಂಡ ಬ್ರಾಹ್ಮಣರು ಇವನ ರಾಜ್ಯವನ್ನು ತೊರೆದಿದ್ದರು. ಇಂದ್ರನೂ ಈ ರಾಜನ ಮೇಲೆ ಕೋಪಿಸಿಕೊಂಡು ಮಳೆಯನ್ನೇ ಸುರಿಸಿರಲಿಲ್ಲ. ಬರಗಾಲದಿಂದ ಜನ ಕಂಗೆಟ್ಟಾಗ ರಾಜನಿಗೆ ಜ್ಞಾನೋದಯವಾಯಿತು. ಈ ಕಾರಣದಿಂದ ಲೋಕೋಪಕಾರವಾಗಲೆಂದು ಅವನು ಮತ್ತೆ ಬ್ರಾಹ್ಮಣರೊಂದಿಗೆ ಸ್ನೇಹ ಬೆಳೆಸಿ ಉಪಾಯದಿಂದ ಋಷ್ಯಶೃಂಗನನ್ನು ತನ್ನ ರಾಜ್ಯಕ್ಕೆ ಕರೆಸಿದ.  
ಇವನನ್ನು ಸೆಳೆಯುವುದಕ್ಕಾಗಿ ವೇಶ್ಯೆಯರು ಒಂದು ನಾವೆಯಲ್ಲಿಯೇ ಆಶ್ರಯ ರಚಿಸಿಕೊಂಡದ್ದು. ಇವರನನು ಮುನಿಗಳೆಂದೇ ಋಷ್ಯಶೃಂಗನು ತಿಳಿದದ್ದು. ಅಘ್ರ್ಯಪಾದ್ಯಗಳಿಗೆ ಬದಲಾಗಿ ಆಲಿಂಗನ ತಂತ್ರವನ್ನು ವೇಶ್ಯೆ ಅನುಸರಿಸಿದ್ದು. ಕ್ರಮವಾಗಿ ಬಗೆಬಗೆಯ ಭಕ್ಷ್ಯ ಭೋಜ್ಯಗಳ ರುಚಿಯನ್ನು ಅವನಿಗೆ ಹತ್ತಿಸದ್ದು, ಸುಂದರ ವೇಷ-ಭೂಷಣಗಳನ್ನು ಪರಿಚಯಿಸಿದ್ದು, ಸುಗಂಧ ದ್ರವ್ಯಗಳನ್ನು ಪೂಸಿದ್ದು ಕೊನೆಗೆ ಪಾನಿಯದ ಸವಿಯನ್ನು ಮನಗಾಣಿಸಿದ್ದು ಇವೆಲ್ಲ ತುಂಬ ಮನೋಹರವಾಗಿ ಮಹಾಭಾರತದ ವನಪರ್ವ ಮತ್ತು ಪರ್ವ ಸಂಗ್ರಹದಲ್ಲಿ ವರ್ಣಿತವಾಗಿದೆ. ಕೊನೆಗೆ ಲೋಮಪಾದರಾಜನ ಮಗಳು ಶಾಂತೆಯನ್ನು ಋಷ್ಯಶೃಂಗ ಮದುವೆಯಾದ. ಲೋಮಪಾದನು ದಶರಥನ ಸ್ನೇಹಿತನಾಗಿದ್ದುದರಿಮದ ಅವನು ಪುತ್ರಕಾಮೇಷ್ಟಿ ಯಾಗವನ್ನು ಮಾಡಿಸಲು ಸೂಕ್ತ ವ್ಯಕ್ತಿ ಎಂಬ ಕಾರಣದಿಂದ ಋಷ್ಯಶೃಂಗನನ್ನು ಅಯೋಧ್ಯೆಗೆ ಕರೆಸಿಕೊಂಡನೆಂಬ ಸಂಗತಿಯೂ ಪ್ರಸಿದ್ಧಿ ಪಡೆದಿದೆ.  
ಋಷ್ಯಶೃಂಗನ ಕಥೆ ಲೋಕದ ಅಪೂರ್ವ ಕಥಾನಕಗಳಲ್ಲಿ ಒಂದಾಗಿದೆ.        ಕಾಲಯವನ :   
ಕಾಲಯವನ ಎಂಬ ರಾಕ್ಷಸ ಸ್ವಭಾವದವನು ಶ್ರೀ ಕೃಷ್ಣನನ ತಂತ್ರಕ್ಕೆ ಬಲಿಯಾದ ಒಬ್ಬ ವ್ಯಕ್ತಿ. ಈತ ಮಹಾತಪಸ್ವಿ ಗರ್ಗನ ಮಗ. ಗರ್ಗನು ಯಾದವರ ಪುರೋಹಿತ.  
ಯಾದವರು ಈತನನ್ನು ಪರಿಹಾಸ ಮಾಡಿದಾಗ ಗರ್ಗನು ಕೋಪದಿಂದ ಯಾದವ ಶತ್ರುವಾಗಬಲ್ಲ ಮಗನನ್ನು ಪಡೆಯಲು ಶಿವನನ್ನು ಕುರಿತು ಉಗ್ರತಪಸ್ಸು ಮಾಡಿ ಶಿವನ ಅನುಗ್ರಹದಿಂದ ಕಾಲಯವನನನ್ನು ಪಡೆದ. ಕಾಲಯವನನನ್ನು ಮುಂದೆ ಶಿವನನ್ನು ತಪಸ್ಸಿನಿಂದ ಒಲಿಸಿಕೊಂಡು ಯಾವ ಯಾದವನಿಂದಲೂ ತನಗೆ ಸಾವು ಬರಬಾರದು ಎಂಬ ವರವನ್ನು ಪಡೆದುಕೊಂಡು ಮಥುರಾ ನಗರಕ್ಕೆ ಮುತ್ರಿಗೆ ಹಾಕಿದ್ದ. ಇವನನ್ನು ಕೊಲ್ಲಲು ಸಾಧ್ಯವಿಲ್ಲದ್ದರಿಂದ ಬೇಸತ್ತ ಕೃಷ್ಣ ಮಥುರೆಯನ್ನು ಬಿಟ್ಟು ದ್ವಾರಕೆಗೆ ಹೋಗಿದ್ದ.  
ಕಾಲಯವನನ್ನು ಕೊಲ್ಲಲು ಶ್ರೀಕೃಷ್ಣನು ಈ ಪ್ರಕರಣಕ್ಕೆ ಸಂಬಂಧಪಡದ ಮುಚುಕುಂದನನ್ನು ಆರಿಸಿಕೊಂಡದ್ದು ಕೃಷ್ಣನ ಅದ್ಭುತ ರಾಜಕೀಯ ತಂತ್ರದ ಚಿಹ್ನೆಯಾಗಿದೆ.  ಮುಚುಕುಂದನೆಂಬ ರಾಜ ದೇವಾಸುರ ಯುದ್ಧದಲ್ಲಿ ಇಂದ್ರನಿಗೆ ಸಹಾಯ ಮಾಡಿ ಗೆಲುವು ತಂದುಕೊಟ್ಟಿದ್ದ. ಅದರ ಫಲವಾಗಿ ಅವನು ಕೇಳಿದ ವರ ವಿಚಿತ್ರವಾಗಿದೆ. ಅವನು ಇಂದ್ರನನ್ನು ಕೇಳಿದ್ದು ತನಗೆ ಒಂದು ಪ್ರಶಾಂತವಾದ ಗುಹೆಯನ್ನು ತೋರಿಸಬೇಕು, ಅಲ್ಲಿ ತಾನು ಚೆನ್ನಗಿ ನಿದ್ದೆ ಮಾಡಬೇಕು. ಯಾರಾದರೂ ನಿದ್ರಾಭಂಗ ಮಾಡಿದರೆ ಅಂಥವರು ಕೂಡಲೇ ಸುಟ್ಟು ಬೂದಿಯಾಗಬೇಕು-ಎಂಬ ವರ.  
ಈ ಸಂಗತಿ ತಿಳಿದಿದ್ದ ಕೃಷ್ಣ ಒಮ್ಮೆ ಕಾಲಯವನನನ್ನು ಅಟ್ಟಿಸಿಕೊಂಡು ಬಂದಾಗ ಹೆದರು ಪಲಾಯನ ಮಾಡುವವನಂತೆ ನಟಿಸಿದ. ಗುಹೆಯೊಳಗೆ ಓಡಿದ. ಕಾಲಯವನ ಅಲ್ಲಿಗೂ ಅಟ್ಟಿಸಿಕೊಂಡು ಬಂದ. ಶ್ರೀಕೃಷ್ಣ ಮರೆಯಾದ. ಒಳಗೆ ಬಂದ ಕಾಲವಯನ ಅಲ್ಲಿ ಮಲಗಿದ್ದ ಮುಚುಕುಂದನನ್ನು ಶ್ರೀ ಕೃಷ್ಣನೆಂದು ತಪ್ಪು ತಿಳಿದು ಅವನನ್ನು ತಿವಿದು ಎಬ್ಬಿಸಿದ. ಬಲವಾಗಿ ಒದ್ದ. ಕೆರಳಿದ ಮುಚುಕುಂದ ಕಣ್ಣು ಬಿಟ್ಟು ನೋಡಿದಾಗ ವರ ಫಲಿಸಿತು. ಕಾಲವಯನ ಸುಟ್ಟು ಬೂದಿಯಾದ. ಇದು ವಾಸ್ತವವಾಗಿ ಭಾಗವತದ ಕತೆಯಾದರೂ ಮಹಾಭಾರತದ ಶಾಂತಿಪರ್ವದಲ್ಲಿ ಈ ಕಥೆ ನಿರೂಪಿತವಾಗಿದೆ.
</details>
