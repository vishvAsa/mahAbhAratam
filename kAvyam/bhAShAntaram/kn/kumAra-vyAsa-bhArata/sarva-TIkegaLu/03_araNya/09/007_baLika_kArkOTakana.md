+++
title = "007 ಬಳಿಕ ಕಾರ್ಕೋಟಕನ"

+++

<details><summary>ಗದ್ಯ (ಕ.ಗ.ಪ) </summary>

7. ಅನಂತರ ಕಾರ್ಕೋಟಕನ ಸಹಾಯದಿಂದ ಬಾಹುಕನಾಗಿ ಋತುಪರ್ಣರಾಜನ ಅರಮನೆಯನ್ನು ಸೇರಿದನು. ಅವನ ಹೆಂಡತಿಯಾದರೋ ತಂದೆಯ ಮನೆಯನ್ನು ಸೇರಿದಳು. ಅನಂತರ ಅವಳಿಂದಾಗಿ ನಳಚಕ್ರವರ್ತಿಗೆ ರಾಜ್ಯ ಮರಳಿ ಲಭಿಸಿತು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕರ್ಕೋಟಕ - ಒಂದು ವಿಷ ಸರ್ಪ ಮಹಾಭಾರತದ ಆಸ್ತಿಕಪರ್ವ ಹಾಗೂ ಅರಣ್ಯಪರ್ವದ ನಳ-ದಮಯಂತೀ ಕಥನಗಳಲ್ಲಿ ಈತನ ವಿಚಾರ ವರ್ಣಿತವಾಗಿದೆ. ಸರ್ಪಕುಲಕ್ಕೆ ಸೇರಿದ ಈತ ಕದ್ರು-ಕಶ್ಯಪರ ಮಗ. ವಾಸುಕಿಯ ತಮ್ಮ. ಇವನು ಶತಶೃಂಗಪರ್ವತದಲ್ಲಿ ಅರ್ಜುನನ ಹುಟ್ಟಿದ ಹಬ್ಬಕ್ಕೆ ಬಂದಿದ್ದನೆಂದು ಹೇಳಲಾಗಿದೆ. ಬಾಹುಕ - ಮಹಾಭಾರತದಲ್ಲಿ ನಳಚರಿತ್ರೆ ಒಂದು ದೀರ್ಘಕಥನ. ಹಾವಿನಿಂದ ಕಚ್ಚಿಸಿಕೊಂಡ ನಂತರ ನಳ 'ಬಾಹುಕ' ವೇóಕ್ಕೆ ಪರಿವತ್ನೆ ಹೊಂದಿದ. ಈತನ ರೂಪ ಪರಾವರ್ತನೆ ಯಾರಿಗೂ ತಿಳಿಯದಷ್ಟು ಬದಲಾಗಿ ಹೋಗಿತ್ತು.ನಳನು ಜೂಜಿನಲ್ಲಿ ರಾಜ್ಯವನ್ನು ಕಳೆದುಕೊಂಡು ಹೆಂಡತಿಯೊಂದಿಗೆ ಕಾಡಿಗೆ ಹೋದನಷ್ಟೆ. ಮಧ್ಯೆ ಅವಳನ್ನೂ ಬಿಟ್ಟು ಒಬ್ಬನೇ ಕಾಡಿಗೆ ನುಗ್ಗಿದ. ಆದರೆ ದಾರಿಯಲ್ಲಿ ಕರ್ಕೋಟಕ ಎಂಬ ಸರ್ಪ ಬೆಂಕಿಯಲ್ಲಿ ಸಿಕ್ಕಿ ನರಳುತ್ತಿತ್ತು. ಉಪಕಾರ ಬುದ್ಧಿಯಿಂದ ನಳ ಆ ಹಾವನ್ನು ಬೆಂಕಿಯಿಂದ ಪಾರುಮಾಡಿದ. ಅದರ ಫಲ? ಆ ಹಾವು ನಳನನ್ನು ಕಚ್ಚಿತು. ವಿಷವೂರಿದ ನಳ ಕಪ್ಪನೆಯ, ಗುರುತು ಸಿಗದ ವಿಕಾರ ವೇಷದ ವ್ಯಕ್ತಿಯಾಗಿ ಬದಲಾಗಿ ಹೋದ. ತನಗೆ ಬಂದ ಸ್ಥಿತಿಗಾಗಿ ಸಂಕಟ ಪಡುತ್ತಿರುವಾಗ ಆ ಕರ್ಕೋಟಕ ನಳನಿಗೆ ''ನಿನಗೆ ಮುಂದೆ ಒಳ್ಳೆಯದಾಗುತ್ತದೆ. ಈ ವೇಷದಲ್ಲಿ ಯಾರು ನಿನ್ನನ್ನು ಗುರುತು ಹಿಡಿಯುವುದಿಲ್ಲ. ನೀನು ಋತುಪರ್ಣ ರಾಜನ ಆಶ್ರಯವನ್ನು ಪಡೆದು ಅವನ ರಥದ ಸಾರಥಿಯಾಗಿ ಸೇರಿಕೋ. ಆ ರಾಜನಿಗೆ ಅಶ್ವಹೃದಯವನ್ನು ಹೇಳಿಕೊಡು. ಅವನಿಂದ ಪಗಡೆಯ ಜೂಜಿನ ಮರ್ಮವನ್ನು ತಿಳಿದುಕೋ. ನಿನ್ನ ಪತ್ನಿ ಪುತ್ರರನ್ನು ಮರಳಿ ಪಡೆಯುತ್ತೀಯೆ. ರಾಜ್ಯವನ್ನೂ ಹಿಂದಕ್ಕೆ ಪಡೆಯುತ್ತೀಯೆ. ನಿನಗೆ ಈ ಒಂದು ವಸ್ತ್ರಕೊಡುತ್ತೇನೆ. ಇದನ್ನು ಮುಚ್ಚಿಟ್ಟುಕೊಂಡು ಸೂಕ್ತ ಸಮಯದಲ್ಲಿ ಹೊರತೆಗೆದರೆ ನಿನ್ನ ಮುನ್ನಿನ ನಳ ರೂಪ ಬರುತ್ತದೆ'' ಎಂದು ಧೈರ್ಯ ಹೇಳಿದ.ಕುದುರೆಸವಾರಿ ಪಾಕ ವಿದ್ಯೆಗಳ ಹಿರಿಮೆಯನ್ನು ತಿಳಿಸಿ ಬಾಹುಕನು ಋತುಪರ್ಣನ ಬಳಿ ಕೆಲಸಕ್ಕೆ ಸೇರಿಕೊಂಡ.ಇತ್ತ ದಮಯಂತಿ ಹಾಗೂ ಭಿಮರಾಜರು ನಳನ ಪತ್ತೆಗೆ ಪ್ರಯತ್ನ ಮಾಡುತ್ತಲೇ ಇದ್ದರು. ಅವರ ಬೇಹುಗಾರರ ಶೋಧನೆಯ ಫಲವಾಗಿ ಬಾಹುಕನೇ ನಳನಿರಬಹುದೇ ಎಂಬ ಅನುಮಾನ ದಮಯಂತಿಯನ್ನು ಕಾಡಿತು. ಆ ಬಾಹುಕನು ಋತುಪರ್ಣನೆಂಭ ರಾಜನಳಿ ಉದ್ಯೋಗದಲ್ಲಿರುವುದೂ ತಿಳಿದುಬಂದಿತು. ಅವನನ್ನು ಕರೆಸಿಕೊಳ್ಳಲು ದಮಯಂತಿ ತಂದೆಗೆ ವಇಷಯ ತಿಳಿಸದೆ ದಮಯಂತಿಯ ಪುನಸ್ವಯಂವರ ಎಂದು ಋತುಪರ್ಣನಿಗೆ ಸುದ್ದಿ ತಿಳಿಸಿ ಮರುದಿನ ಬೆಳಗ್ಗೆಯ ವೇಳೆಗೆ ಬರಬೇಕೆಂದು ಹೇಳಿಕಳಿಸಿದಳು. ಅಯೋಧ್ಯೆಯಿಂದ ಕುಂಡಿನೀ ನಗರಕ್ಕೆ ಒಂದು ದಿವಸದಲ್ಲಿ ಹೇಗೆ ಹೋಗುವುದು ಎಂದು ಚಿಂತಿಸುತ್ತಿದ್ದ ಋತುಪರ್ಣ ಅಶ್ವವಿದ್ಯೆಯನ್ನು ಬಲ್ಲ ಬಾಹುಕನ ಸಹಾಯ ಕೋರಿದ. ಬಾಹುಕನ ಕೈಚಳಕದಿಂದ ಮರುದಿನವೇ ದಮಯಂತಿಯ ಊರನ್ನು ತಲುಪಲು ಸಾಧ್ಯವಾಯಿತು. ಈ ಮಧ್ಯೆ ನಳನು ಋತುಪರ್ಣನಿಂದ ಅಕ್ಷ್ಷಹೃದಯವನ್ನು  ವೃಕ್ಷವಿದ್ಯೆಯನ್ನೂ ಕಲಿತು ಅವನಿಗೆ ಅಶ್ವಹೃದಯವನ್ನು ಹೇಳಿಕೊಟ್ಟಿದ್ದ. ದಮಯಂತಿಯ ಪುನಸ್ವಯಂವರದ ಸುದ್ದಿ ಬಾಹುಕ ವೇಷದ ನಳನಿಗೆ ಕಸಿವಿಸಿ ತಂದಿತ್ತು. ಅವನ ಅಶ್ವವಿದ್ಯಾನೈಪುಣ್ಯದಿಂದ ದಮಯಂತಿಗೆ ಇವನೇ ನಳ ಎಂದು ಅನಿಸಿತು. ಅವನ ಪಾಕಚಾತುರ್ಯವನ್ನು ಕಂಡಮೇಲಂತೂ ಅನುಮಾನ ಗಟ್ಟಿಯಾಯಿತು. ಹೆಂಡತಿ ಮಕ್ಕಳನ್ನು ಕಂಡ ನಂತರ, ಮರುಮದುವೆಯ ಸುದ್ದಿಸುಳ್ಳು ಎಂದು ತಿಳಿದಾಗ ಬಾಹುಕ ಸಂತೋಷಪಟ್ಟ.. ಕೊನೆಗೆ ಕರ್ಕೋಟಕನು ಕೊಟ್ಟಿದ್ದ ವಸ್ತ್ರವನ್ನು ಆಚೆಗೆ ತೆಗೆದು ಮುನ್ನಿನ ನಳರೂಪವನ್ನೂ ಪಡೆದ. ಕರ್ಕೋಟಕನು ಹೇಳಿದಂತೆ ಅವನಿಗೆ ಪತ್ನಿ-ಪುತ್ರರು ದೊರೆತು ಮತ್ತು ರಾಜ್ಯಸಂಪತ್ತು ಕೂಡ ಲಭಿಸಿತು. ನಳಚರಿತ್ರೆಯಲ್ಲಿ ಜೂಜಿನಲ್ಲಿ ರಾಜ್ಯ ಕಳೆದುಕೊಳ್ಳುವ ಪ್ರಸಂಗ ಬರುತ್ತದಷ್ಟೆ. ಇದು ಮಹಾಭಾರತದ ಕಥೆಯ ಮೇಲೆ ಪ್ರಭಾವ ಬೀರಿದೆ ಎನ್ನುತ್ತಾರೆ. ಹಾಗೆಯೇ ಆಕಸ್ಮಿಕವಾಗಿ ಹಾವು ಕಚ್ಚಿ, ಬರುವ ಅಜ್ಞಾತವಾಸ ಪ್ರಕರಣವೂ ಮಹಾಭಾರತಕ್ಕೆ ಸೇರ್ಪಡೆಯಾಗಿದೆ ಎಂಬ ವಾದವೂ ಇದೆ.
</details>
