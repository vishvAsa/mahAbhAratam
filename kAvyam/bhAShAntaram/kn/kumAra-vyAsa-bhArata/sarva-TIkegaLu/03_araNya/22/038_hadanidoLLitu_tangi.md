+++
title = "038 ಹದನಿದೊಳ್ಳಿತು ತಙ್ಗಿ"

+++

<details><summary>ಗದ್ಯ (ಕ.ಗ.ಪ) </summary>

38. 'ಇದು ಒಳ್ಳೆಯದು. ತಂಗಿಗೆ ವೈಧವ್ಯ ಬರುವುದಿಲ್ಲವೆ ? ಗಾಂಧಾರೀ ಮತ್ತು ಕುಂತಿದೇವಿಯರ ಗರ್ಭ ಒಂದೇ ತಾನೇ ? ಯುದ್ಧದಲ್ಲಿ ಸೆರೆ ಸಿಕ್ಕವರನ್ನು ಕೊಲ್ಲುವುದು ರಾಜಧರ್ಮವಲ್ಲ. ಇದಕ್ಕಿಂತ ಹೆಚ್ಚು ನನಗೆ ತಿಳಿಯದು' ಎಂದು ಯುಧಿಷ್ಠಿರನು ಹೇಳಿದನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸುಬಲ - ಸುಬಲನು ಗಾಂಧಾರಿಯ ಮತ್ತು ಶಕುನಿಯ ತಂದೆ. ಗಾಂಧಾರ ರಾಜ್ಯದ ಒಡೆಯ. ಕುರುವಂಶದ ಯದುವಿನ ಸೋದರನಾದ ಉರ್ವಸುವಿನ ವಂಶದವನು. ಸಿಂಧೂ ನದಿಯಿಂದ ಕಾಬೂಲ್‍ವರೆಗಿನ ವಿಸ್ತಾರವಾದ ಸಾಮ್ರಾಜ್ಯಕ್ಕೆ ಒಡೆಯಾಗಿದ್ದ. ಪುರುಷಪುರ (ಅಥವಾ ಈಗಿನ ಪೆಷಾವರ್) ಈತನ ರಾಜಧಾನಿಯಾಗಿತ್ತು. ಇವನ ಒಬ್ಬಳೇ ಮಗಳು ಗಾಂಧಾರಿ ಧರ್ಮಚಾರಿಣಿಯಾಗಿದ್ದಳು. ಶಿವನನ್ನು ಕುರಿತು ತಪಸ್ಸು ಮಾಡಿ ನೂರು ಮಕ್ಕಳಾಗುವಂತೆ ವರವನ್ನು ಪಡೆದುಕೊಂಡಿದ್ದಳು. ತನ್ನ ಸೋದರ ಧೃತರಾಷ್ಟ್ರನಿಗೆ ಹೆಣ್ಣು ಹುಡುಕುತ್ತಿದ್ದ ಭೀಷ್ಮನು ಗಾಂಧಾರಿಯನ್ನು ವಿವಾಹ ಮಾಡಿಕೊಡಬೇಕೆಂದು ಸುಬಲ ಮಹಾರಾಜನಿಗೆ ಹೇಳಿ ಕಳುಹಿಸಿದ. ಆಗ ಸುಬಲ ರಾಜನ ಮನಸ್ಸಿನಲ್ಲಿ ಎದ್ದ ನಾನಾ ಭಾವಗಳನ್ನು ವ್ಯಾಸರು ಸೂಕ್ಷ್ಮವಾಗಿ ಚಿತ್ರಿಸಿದ್ದಾರೆ.  
ಅಚಕ್ಷುರಿತಿ ತತ್ರಾಸೀತ್ ಸುಬಲಸ್ಯ ವಿಚಾರಣಾ  
ಕುಲಂಖ್ಯಾತಿಂಚ ವೃತ್ತಂಚ ಬುದ್ಧ್ಯಾತು ಪ್ರಸಮೀಕ್ಷ್ಯಸಃ  
ದದೌತಾಂ ಧೃತರಾಷ್ಟ್ರಾಯ ಗಾಂಧಾರೀಂ ಧರ್ಮಚಾರಿಣೀಂ.  
ಧೃತರಾಷ್ಟ್ರನಿಗೆ ಕಣ್ಣಿಲ್ಲ ಎಂಬ ಸಂಗತಿ ತಿಳಿದು ಮಗಳ ಭವಿಷ್ಯ ಹಾಳಾಗಬಾರದೆಂಬ ಕಾರಣಕ್ಕೆ ಈ ಸಂಬಂಧವನ್ನು ತಿರಸ್ಕರಿಸುವ ಮನಸ್ಸು ಆತನಿಗೆ. ಆದರೆ ಸೂಕ್ತ ವರನನ್ನು ಹುಡುಕುವಾಗ ಹೆಣ್ಣು ಹೆತ್ತವರು ಗಂಡಿನ ಕುಲಖ್ಯಾತಿ ಮತ್ತು ಶೀಲಗಳಿಗೆ ಹೆಚ್ಚಿನ ಬೆಲೆ ಕೊಡುತ್ತಾರೆ. ಹಾಗೆ ನೋಡಿದಾಗ ಕೌರವರದು ತನ್ನದೇ ವಂಶದಿಂದ ಕವಲಾಗಿರುವ ಒಂದು ಶ್ರೇಷ್ಠ ವಂಶ ಈ ವಂಶದ ಕೀತಿ ಜಗತ್ತಿಗೇ ಹರಡಿಕೊಂಡಿದೆ. ಆದ್ದರಿಂದ ಪ್ರಬಲ ರಾಜನು ಅಳಿಯನಾದರೆ ರಾಜಕೀಯವಾಗಿಯೂ ತನ್ನ ಕೆಲವು ಸಮಸ್ಯೆಗಳು ಪರಿಹಾರವಾಗುತ್ತವೆ. ಕೊನೆಯದಾಗಿ ಶೀಲ. ಯದು, ಪೂರು, ಕುರು ಈ ಮೂರು ವಂಶ ಶಾಖೆಗಳು ಶೀಲದಲ್ಲಿ ಉನ್ನತಿಯನ್ನು ಸಾಧಿಸಿದ ಕುಲಗಳಲ್ಲವೆ?  
ಭೀಷ್ಮನ ಶ್ರೀರಕ್ಷೆಯಿರುವ ಕುರುಕುಲಕ್ಕೆ ಎಂದಿಗೂ ಕೇಡಿಲ್ಲವಲ್ಲ್ಲ. ಹೀಗೆ ನಾಲ್ಕಾರು ದಿಕ್ಕುಗಳಿಂದ ಯೋಚಿಸಿ ಕೊನೆಗೆ ಮದುವೆಗೆ ಒಪ್ಪಿಗೆ ಕೊಟ್ಟ. ತಂದೆಯ ಮಾತನ್ನು ಮೀರಲಾರದ ಪರಮಸಾಧ್ವಿ ಏಕೈಕ ಮಗಳು ಗಾಂಧಾರಿ ಗಂಡನಿಗೆ ಇಲ್ಲದ ನೇತ್ರ ಸಂಪತ್ತು ತನಗೂ ಬೇಡವೆಂದು ತನ್ನ ಕಣ್ನಿಗೂ ಬಟ್ಟೆ ಕಟ್ಟಿಕೊಂಡಳು. (ಬಬಂಧ ನೇತ್ರೇ ಸ್ವೇ ರಾಜನ್ ಪತಿವ್ರತ ಪರಾಯಣಾ…..).  
ಶಕುನಿ ಮಗ. ಗಾಂಧಾರಿ ಒಬ್ಬಳೇ ಮಗಳು ಎಂದು ಕೆಲವು ಪಾಠಗಳಲ್ಲಿ ಆದಿಪರ್ವದ 103ನೇ ಅಧ್ಯಾಯ ಸ್ಪಷ್ಟವಾಗಿ ಹೇಳುತ್ತದೆ. ಆದರೆ ಕೆಲವು ಪಾಠಗಳಲ್ಲಿ ಮತ್ತು ಕೆಲವು ಕೋಶಗಳಲ್ಲಿ ಸುಬಲನಿಗೆ ಗಾಂಧಾರಿಯೇ ಅಲ್ಲದೆ ಸತ್ಯವ್ರತೆ, ಸತ್ಯಸೇನೆ, ಸುದೇಷ್ಣೆ, ಸಂಹಿತೆ, ತೇಜಶ್ರವೆ, ಸುಶ್ರವೆ, ನಿಕೃತಿ ಶುಭಾ, ಶಂಬರೆ ಮತ್ತು ದಶಾರ್ಣ ಎಂಬ ಹತ್ತು ಹೆಣ್ಣು ಮಕ್ಕಳಿದ್ದಾರೆಂದು ಸುಬಲನು ಗಾಂಧಾರಿಯ ಜೊತೆಗೆ ಇವರನ್ನೆಲ್ಲ ಧೃತರಾಷ್ಟ್ರನಿಗೆ ಮದುವೆ ಮಾಡಿಕೊಟ್ಟನೆಂದೂ ಹೇಳಲಾಗಿದೆ.
</details>
