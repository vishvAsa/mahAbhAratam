+++
title = "048 ಧರಣಿಪತಿ ಕೇಳ್"

+++

<details><summary>ಗದ್ಯ (ಕ.ಗ.ಪ) </summary>

48. 'ಧರಣೀಪಾಲ, ವರ್ಣಾಶ್ರಮ ಧರ್ಮವನ್ನು ಆಚರಿಸಿ, ತಂದೆತಾಯಿಗಳ ಭಕ್ತಿಯಿಂದಾಗಿ ಸಿದ್ಧಿಯನ್ನು ಪಡೆದ ಧರ್ಮವ್ಯಾಧನೆಂಬವನು ವೇದೋಕ್ತವಾದ ಧರ್ಮಸೂಕ್ಷ್ಮವನ್ನು ಒರೆಗೆ ಹಚ್ಚಿ , ಆಕರ್ಷಕವಾಗಿ  ಮುನಿಪುತ್ರನಿಗೆ ತಿಳಿಸಿದ ಕಥೆಯನ್ನು ಹೇಳುತ್ತೇನೆ, ಕೇಳು' ಎಂದನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಧರ್ಮವ್ಯಾಧ - ಜಾತಿಯಲ್ಲಿ ಬೇಡನಾಗಿದ್ದರೂ ಸ್ವಭಾವದಲ್ಲಿ ಮಹರ್ಷಿಯಾಗಿದ್ದ ಧರ್ಮವ್ಯಾಧನದು ಅರಣ್ಯ ಪರ್ವದಲ್ಲಿ ಧರ್ಮರಾಯನು ಕೇಳುವ ಕಥೆಗಳಲ್ಲಿ ಒಂದು ಉತ್ತಮ ಕಥೆ. ಇವನಿಗೆ ಅರ್ಜುನ, ಅರ್ಜುನಿಕಿ ಎಂಬ ಇಬ್ಬರು ಮಕ್ಕಳಿದ್ದರು. ಅರ್ಜುನಿಕಿಯನ್ನು ಪತಂಗೃಷಿ ಮದುವೆಯಾದ. ಆದರೆ ಅತ್ತೆ ಇವನು ಬೇಢರ ಕುಲದವರು ಪ್ರಾಣಿ ಹಿಂಸಕರು ಎಂದು ತಿರಸ್ಕಾರದಿಂದ ಕಂಡಾಗ ಧರ್ಮವ್ಯಾಧನು 'ನೀವು ದಿನವೂ ತಿನ್ನುವ ಸಸ್ಯಗಳಿಗೂ ಹಿಂಸೆಯಾಗುತ್ತಿಲ್ಲವೆ?' ಎಂದು ಧೈರ್ಯವಾಗಿ ಕೇಳಿ ಅತ್ತೆ ಪಶ್ಚಾತ್ತಾಪ ಪಡುವಂತೆ ಮಾಡಿದ ವಿಚಾರವಾದಿ.  
ಧರ್ಮವ್ಯಾಧನು ಮಿಥಿಲಾನಗರದಲ್ಲಿ ಬೇಡ ವೃತ್ತಿ ಮಾಡಕೊಂಡಿದ್ದು ತಂದೆ, ತಾಯಿಗಳನ್ನು ಪ್ರೀತಿಯಿಂದ ಪೋಷಿಸಿ ಬಿಡುವಿನ ವೇಳೆಯಲ್ಲಿ ಧರ್ಮಚಿಂತನೆ ಮಾಡುತ್ತಿದ್ದ ಒಬ್ಬ ಮಹಾನುಭಾವ. ಹಿಂದಿನ ಜನ್ಮದಲ್ಲಿ ಬ್ರಾಹ್ಮಣನಾಗಿದ್ದು ಮಹಾರಾಜನೊಬ್ಬನ ಗೆಳೆಯನಾಗಿದ್ದನಂತೆ. ಒಮ್ಮೆ ಬೇಟೆಗೆ ಹೋದಾಗ ಜಿಂಕೆಯೆಂದು ತಿಳಿದು ಒಬ್ಬ ಮುನಿಯ ಸಾವಿಗೆ ಕಾರಣನಾಗಿ ಆತನಿಂದ ಬೇಡನಾಗೆಂಬ ಶಾಪ ಪಡೆದ. ಬ್ರಾಹ್ಮಣ ಕ್ಷಮಾಯಾಚನೆ ಮಾಡಿದಾಗ ಋಷಿ ಕನಿಕರಿಸಿ 'ನಿನ್ನ ತಪಶ್ಯಕ್ತಿಗೆ ನಿನ್ನ ವೃತ್ತಿಯಿಂದ ಕುಂದು ಬಾರದಿರಲಿ' ಎಂದು ಹೇಳಿದ.  
ಕೌಶಿಕ ಎಂಬ ಬ್ರಾಹ್ಮಣನೊಬ್ಬನು ಸಾಧ್ವಿಯೊಬಳ ಹಿತವಾದದಂತೆ ಧರ್ಮವ್ಯಾಧನ ಬಳಿಗೆ ಬಂದು ಅವನ ಶಿಷ್ಯನಾಗುತ್ತಾನೆ. ಮಹಾಭಾರತದ ವನಪರ್ವದ 27ರಿಂದ 33ನೇ ಅಧ್ಯಾಯದವರೆಗಿನ ಭಾಗಗಳು ಆ ಮಹಾತ್ಮನ ಹಿರಿಮೆಯನ್ನು ಸಾರುತ್ತವೆ. ಆಗ ಕೌಶಿಕನಿಗೆ ಹಿಂಸೆ-ಅಹಿಂಸೆಗಳ ವಿವೇಚನೆ, ಧರ್ಮಕರ್ಮ ವಿಷಯಕ ಮೀಮಾಂಸೆ, ವಿಷಯಾಸಕ್ತಿಯಿಂದಾಗುವ ಹಾನಿ, ವರ್ಣಧರ್ಮ, ಶಿಷ್ಟಾಚಾರ ಬ್ರಹ್ಮ ವಿದ್ಯಾವರ್ಣನೆ ಇಂದ್ರಿಯ ನಿU್ಪ್ರಹ ವರ್ಣನೆ ತ್ರಿಗುಣಗಳ (ಸತ್ವ, ರಜಸ್, ತಮಸ್) ಸ್ವರೂಪ ಹಾಗೂ ಫಲ ನಿರೂಪಣೆ, ಪ್ರಾಣವಾಯುವಿನ ಸ್ಥಿತಿಯ ಪ್ರತಿಪಾದನೆ ಮಾತಾಪಿತೃ ಸೇವೆಯ ಮಹತ್ವ ಮೊದಲಾದ ಮಹತ್ತಾರು ವಸ್ತು, ವಿಷಯಗಳ ಉಪದೇಶ ಮಾಡುತ್ತಾನೆ. 'ಇಂದ್ರಿಯ ವರ್ಗದ ಜಯವೇ ಸ್ವರ್ಗ, ಗೆಲ್ಲಲಾಗದ ದೌರ್ಬಲ್ಯವೇ ನರಕ' ಎಂಬುದು ಈತನ ಒಂದು ಹಿತೋಕ್ತಿ. ಈವ ಲಕ್ಷಣವನ್ನು ಹೇಳುತ್ತಾನೆ. ''ದೇಹ ಪತನವಾದರೂ ಜೀವವು ನಶಿಸುವುದಿಲ್ಲ; ಮನುಷ್ಯನು ಮೋಹ ಸಮುದ್ರದಲ್ಲಿ ಪರಿಭ್ರಮಿಸುತ್ತಿರುತ್ತಾನೆಯೇ ಹೊರತು ಆತ ಎಂದಿಗೂ ದಡ ಸೇರುವುದಿಲ್ಲ'' ಇಂಥ ಸೂಕ್ತಿ ಮುಕ್ತಾಫಲಗಳು ಈತನ ಉಪದೇಶದಲ್ಲಿ ಇಡಿಕಿರಿದಿವೆ. ಈತ ಹೇಳುಂತೆ ಇದು ಹಿಂಸೆ ಇದು ಅಹಿಂಸೆ ಎಂದು ಪ್ರತ್ಯೇಕಿಸುವುದು ಸಾಧ್ಯವಿಲ್ಲ. ಒಂದು ಪ್ರಾಣಿ ಇನ್ನೊಂದನ್ನು ತಿಂದು ಬದುಕಿದರೆ ಅದನ್ನು ಹಿಂಸೆ ಎನ್ನಲಾದೀತೇ.  
ಮಹಾಭಾರತದಲ್ಲಿ ಬರುವ ವಿದುರನೀತಿ ಸನತ್ಸುಜಾತೀಯ ಭೀಷ್ಮ ನೀತಿಗಳಂತೆ ಧರ್ಮವ್ಯಾಧ ನೀತಿಯೂ ಒಂದು ಉತ್ತಮ ಸೂಕ್ತಿಮಾಲೆಯಾಗಿದೆ.
</details>
