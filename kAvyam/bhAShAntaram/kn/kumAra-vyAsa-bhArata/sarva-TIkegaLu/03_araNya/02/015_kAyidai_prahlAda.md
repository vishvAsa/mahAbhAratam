+++
title = "015 ಕಾಯಿದೈ ಪ್ರಹ್ಲಾದ"

+++

<details><summary>ಗದ್ಯ (ಕ.ಗ.ಪ) </summary>

15. ಪ್ರಹ್ಲಾದ, ಮಾರ್ಕಂಡೇಯ, ಕಾಡಿನ ಆನೆ, ಅಂಬರೀಷ, ಅಜಮಿಳಾದಿಗಳನ್ನು ಕಾಪಾಡಿದ ಗೋವಿಂದನೇ.... ನನ್ನ ಮಾನವನ್ನು ಕಾಪಾಡಿದ ಶ್ರೀಹರಿಯೇ....' ಎಂದು ಹರಿಚರಣದಲ್ಲಿ ದ್ರೌಪದಿ ಹೊರಳಾಡಿದಳು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಅಂಬರೀಷ - ಕನ್ನಡ ಕಾವ್ಯ ಯಕ್ಷಗಾನಗಳ ಪ್ರಸಿದ್ದ ಅಂಬರೀಷನೆಂಬ ಪುರಾಣಪುರುಷನ ವಿಷಯ ಮಹಾಭಾರತದಲ್ಲಿ ಬರುವುದಿಲ್ಲ. ಭಾಗವತ ರಾಮಾಯಣಗಳಲ್ಲಿ ಅಂಬರೀಷರ ಕಥೆಗಳಿವೆ. ಒಬ್ಬ ಅಂಬರೀಷ ದ್ವಾದಶೀವ್ರತ ಮಹಿಮೆ ಸಾರಿದವನು. ಇವನ ದ್ವಾದಶೀವ್ರತ ಪರೀಕ್ಷಿಸಲು ಬಂದ ದುರ್ವಾಸರು ಊಟಕ್ಕೆ ಬರುವುದಾಗಿ ಹೇಳಿ ಹೋದವರು ಎಷ್ಟು ಹೊತ್ತಾದರೂ ಬರಲಿಲ್ಲ. ಕೊನೆಗೆ ವ್ರತಭಂಗ ಮಾಡಲಿಷ್ಟವಿಲ್ಲದೆ ಅಂಬರೀಷನು ತನ್ನ ಪುರೋಹಿತರ ಸಲಹೆಯಂತೆ ನೀರನ್ನು ಕುಡಿದು ಕುಳಿತ ವ್ರತದ ನಂತರ ಉಪವಾಸವಿದ್ದರೆ ವ್ರತದ ಫಲ ಹೋಗುತ್ತದೆ ಎಂಬ ಹೆದರಿಕೆ ಆತನಿಗೆ! ಊಟಕ್ಕೆ ಬಂದ ದುರ್ವಾಸರು ಇವನ ಮೇಲೆ ಕ್ರೋಧದಿಂದ 'ಮಹಾಕೃತ್ಯೆ'ಯನ್ನು ತಮ್ಮ ಜುಟ್ಟಿನಿಂದ ಸೃಷ್ಟಿಸಿಬಿಟ್ಟರು. ಆದರೆ ವಿಷ್ಣುವಿನ ಚಕ್ರ ಆ ಮಹಾಕೃತ್ಯೆಯನ್ನು ಕೊಂದು ದುರ್ವಾಸರನ್ನೇ ಅಟ್ಟಿಕೊಂಡು ಹೋಯಿತು. ಬ್ರಹ್ಮ ಈಶ್ವರ ನಾರಾಯಣರ ಬಳಿಗೆ ಓಡಿದರೂ ಪ್ರಯೋಜನವಾಗದೆ ಕೊನೆಗೆ ಅಂಬರೀಷನ ಕಾಲಿಗೆ ಬೀಳಬೇಕಾಯಿತು ದುರ್ವಾಸರು. ಇಂಥ ಮಹಿಮಾವಂತ ಅಂಬರೀಷ. ಭಕ್ತರ ಮಹಿಮೆಯನ್ನು ವಿವರಿಸಲು ಈ ಕಥೆ ಬಳಕೆಗೊಂಡಿರುವಂತಿದೆ.  
ಇನ್ನೊಬ್ಬ ಅಂಬರೀಷ ಇದ್ದಾನೆ. ಇವನೂ ವಿಷ್ಣುಭಕ್ತ. ಅಪಾಯ ಬಂದಾಗ ವಿಷ್ಣುವಿನ ಚಕ್ರ ತನ್ನನ್ನು ಕಾಪಾಡಬೇಕು ಎಂದು ವಿಷ್ಣುವನ್ನು ಪ್ರಾರ್ಥಿಸಿ ವರ ಪಡೆದಿದ್ದ. ಇವನ ಮಗಳು ಶ್ರೀಮತಿಯನ್ನು ನಾರದ-ಪರ್ವತ ಇಬ್ಬರು ಬಯಸಿದರು. ಸ್ವಯಂವರದಲ್ಲಿ ವಿಷ್ಣು ಮಾಯೆಗೆ ಒಳಗಾದ ಇಬ್ಬರಿಗೂ ದಕ್ಕದ ಶ್ರೀಮತಿ ಮಹಾವಿಷ್ಣುವನ್ನೇ ಕೈಹಿಡಿದಳು. ಶಪಿಸಲು ಬಂದ ನಾರದ ಪರ್ವತರನ್ನು ಚಕ್ರ ಅಟ್ಟಿಸಿಕೊಂಡು ಬಂದು ಕೊನೆಗೆ ಅವರು ಅಂಬರೀಷನ ಕಾಲಿಗೆ ಬಿದ್ದು ಉಳಿದುಕೊಂಡರು.  
ಮೂರನೇ ಅಂಬರೀಷ ಶುನಶ್ಯೇಪನ ಕಥೆಯಲ್ಲಿ ಬರುವ ರಾಜ. ನಾಲ್ಕನೇ ಅಂಬರೀಷ ಮಹಾಭಾರತದಲ್ಲಿ ಉಕ್ತನಾಗಿದ್ದಾನೆ. ಇವನು 'ಷೋಡಶ ಚಕ್ರವರ್ತಿಗಳು' ಎಂದು ಪ್ರಸಿದ್ಧಾದ ಹದಿನಾರು ಜನರಲ್ಲಿ ಒಬ್ಬ. ಈತನ ವಿಷಯವು ಆದಿಪರ್ವದ ಒಂಬತ್ತನೇ ಅಧ್ಯಾಯದಲ್ಲಿ ವನಪರ್ವದ 129ನೆ ಅಧ್ಯಾಯದಲ್ಲೂ ಬರುತ್ತದೆ. ಇವನು ನಾಭಾಗ ಚಕ್ರವರ್ತಿಯ ಮಗ. ಯಮುನಾ ನದಿಯ ಕಣಿವೆಯಲ್ಲಿ ಯಾಗ ಮಾಡಿದ ಮಹನೀಯ. ಒಂದು ಕೋಟಿ ರಾಜರುಗಳನ್ನು ಗೆದ್ದು ಒಂದು ನೂರು ಅಶ್ವಮೇಧ ಯಾಗಗಳನ್ನು ಮಾಡಿದವನೆಂದು ಕೀರ್ತಿತನಾಗಿರುವ ದೊರೆ ಈತ. ರಾಜರುಗಳನ್ನು ಅವರ ಆಸ್ತಿಯ ಸಮೇತ ಬ್ರಾಹ್ಮಣರಿಗೆ ದಾನ ಮಾಡಿದವನೆಂದು ಮಹಾಭಾರತ ಇವನನ್ನು ಕೀರ್ತಿಸಿದೆ. ಒಂದು ಅರ್ಬುದ ಸಂಖ್ಯೆಯ ಗೋವುಗಳನ್ನು ದಾನ ಮಾಡಿ ತನ್ನ ನಗರದ ಸಮಸ್ತ ಪ್ರಜೆಗಳೊಂದಿಗೆ ಸ್ವರ್ಗಕ್ಕೆ ಹೋದನೆಂದು ವ್ಯಾಸರು ಹೇಳುತ್ತಾರೆ. ತನ್ನ ಅನುಭವಗಳನ್ನು ಹರಳುಗಟ್ಟಿಸಿ ಈತ ಹೇಳಿರುವ 'ಅಂಬರೀಷ ಗೀತೆ' ಒಂದು ಸೊಗಸಾದ ನೀತಿಪದ್ಯಗಳ ಮಾಲಿಕೆಯಾಗಿದೆ.
</details>
