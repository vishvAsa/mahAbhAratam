+++
title = "029 ಮಗನ ಕರೆದರೆ"

+++

<details><summary>ಗದ್ಯ (ಕ.ಗ.ಪ) </summary>

29. 'ಸಾಂದೀಪನಿ ಮುನಿಯ ಕುಮಾರನನ್ನು ಮೃತ್ಯುವು ಒಯ್ದಾಗ, ಶ್ರೀಕಾಂತ... ಗೋವರ್ಧನೋದ್ಧಾರಿ... ಎಂದು ಆ ಮುನಿಯು ಮೊರೆಯಿಡಲು, ನೀನು ಆ ಮುನಿಕುಮಾರನನ್ನು ಮತ್ತೆ ಮೃತ್ಯುವಿನ ಬಾಯಿಯಿಂದ ಮರಳಿ ತಂದೊಪ್ಪಿಸಿದೆ ಜಗನ್ನಾಥಾ.. ಆಗ ನೀನು ಅತಿ ಸಮೀಪದಲ್ಲಿಯೇ ಇದ್ದೆಯಾ ? ನೀನು ಬಹಳ ಜಾಣ' ಎಂದು ದ್ರೌಪದಿ ಸ್ತುತಿಸಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ತಗೂ - ಬೆನ್ನಟ್ಟು , ಉಗುಳಿಚು - ಹೊರಬರಿಸು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸಾಂದೀಪನಿ - ಸಾಂದೀಪನಿ ಬಲರಾಮ ಕೃಷ್ಣ ಕುಚೇಲರ ವಿದ್ಯಾಗುರುಗಳು. ಅವಂತಿ ಈ ಗುರುಗಳ ನಿವಾಸ ಸ್ಥಾನ. ಈತನ ಬಳಿಗೆ ವಿದ್ಯಾಭ್ಯಾಸ ಮಾಡಲು ಅನೇಕ ದೇಶಗಳಿದ ರಾಜಕುಮಾರರು ಬರುತ್ತಿದ್ದರು. ಗಗನ ಋಷಿಯ ಸಲಹೆಯಂತೆ ವಸುದೇವನು ಬಲರಾಮ-ಕೃಷ್ಣರನ್ನು ಸಾಂದಿಪನಿಯ ಆಶ್ರಮಕ್ಕೆ ಕರೆತಂದು ಅವರನ್ನು ಒಪ್ಪಿಸಿ ಶಿಷ್ಯರನ್ನಾಗಿ ಮಾಡಿದ. ವಿದ್ಯಾಭ್ಯಾಸ ಕಾಲದ ಒಂದು ಘಟನೆ ಸಭಾಪರ್ವದ 38ನೆಯ ಅಧ್ಯಾಯದಲ್ಲಿ ಬರುತ್ತದೆ. ಒಮ್ಮೆ ಕೃಷ್ಣ ಬಲರಾಮರು ಕುಚೇಲನೊಂದಿಗೆ ಕಟ್ಟಿಗೆ ಆರಿಸಿ ತರಲು ಕಾಡಿಗೆ ಹೋದರು. ಭಾರಿ ಮಳೆ ಮತ್ತು ಬಿರುಗಾಳಿಗೆ ಸಿಕ್ಕಿ ಕಾಡಿನಲ್ಲಿ ದಾರಿತಪ್ಪಿದರು. ಕಾಡಿನಲ್ಲೆಲ್ಲ ಅಲೆಯುತ್ತಿದ್ದ ಅವರನ್ನು ಗುರು ಸಾಂದೀಪನಿ ಹುಡುಕಿ ಆಶ್ರಮಕ್ಕೆ ಕರೆತಂದ ಘಟನೆ ಅದು. ಸಾಂದೀಪನಿ ಬಹುಶ್ರುತರಾದ ಗುರು. ಬಲರಾಮ ಕೃಷ್ಣರು ಶ್ರದ್ಧೆಯಿಂದ ಗುರುಸೇವೆ ಮಾಡಿ ಅರವತ್ತನಾಲ್ಕು ದಿನಗಳಲ್ಲಿ ಷಡಂಗಸಹಿತ ವೇದಗಳನ್ನು ಅಧ್ಯಯನ ಮಾಡಿದರು. ಅವರ ಬಳಿಯೇ ಚಿತ್ರಕಲೆ, ಗಣಿತ, ಸಂಗೀತ ಮತ್ತು ವೈದ್ಯವಿದ್ಯೆಗಳನ್ನು ಕಲಿತರು. U್ಪಜಶಿಕ್ಷಣ ಅಶ್ವಶಿಕ್ಷಣಗಳನ್ನು ಕಲಿಯಲು ಮತ್ತೆ ಹನ್ನೆರಡು ದಿನ ಹಿಡಿಯಿತು. ಇವನ್ನೆಲ್ಲ ಸಾಂಗವಾಗಿ ಕಲಿತ ಮೇಲೆ ಎಂಬತ್ತು ದಿನಗಳ ಅವಧಿಯಲ್ಲಿ ಧನುರ್ವೇದವನ್ನು ಕಲಿಯಲು ಮತ್ತೆ ಗುರುಗಳ ಬಳಿಗೆ ಹೋದರು.  
ಎಲ್ಲ ವಿದ್ಯೆಗಳನ್ನೂ ಕಲಿತನಂತರ ಶಿಷ್ಯರು ಗುರುದಕ್ಷಿಣೆಯನ್ನು ಕೊಟ್ಟು ಊರಿಗೆ ಹಿಂದಿರುಗುವುದು ರೂಢಿಯಾಗಿತ್ತು. ಅದರಂತೆ ಅವರು ಏನು ಕೊಡಬೇಕೆಂಬ ಬಗೆಗೆ ಗುರುಗಳನ್ನೇ ಕೇಳಿದರು. ಆದರೆ ಗುರುಗಳಿಗೆ ಹಣ ಕಾಸು ಬೇಕಾಗಿರಲಿಲ್ಲ. ಅಳುತ್ತ ಅವರು ತಮ್ಮ ಸಂಸಾರ ಜೀವನದ ಒಂದು ದುರಂತ ಘಟನೆಯನ್ನು ವಿವರಿಸಿದರು. ಅವರಿಗೆ ಒಬ್ಬ ಮಗನಿದ್ದನಂತೆ. ಅವನು ಒಮ್ಮೆ ಪ್ರಭಾಸ ತೀರ್ಥದಲ್ಲಿ ಸ್ನಾನ ಮಾಡುತ್ತಿದಾಗ ಒಬ್ಬ ರಾಕ್ಷಸ ಅವನನ್ನು ಅಪಹರಿಸಿಕೊಂಡು ನೀರಿನೊಳಗೆ ಎಳೆದುಕೊಂಡು ಹೋಗಿ ಅಲ್ಲಿ ಕೊಂದು ಹಾಕಿರಬಹುದು, ಒಟ್ಟಿನಲ್ಲಿ  ಆ ಹುಡುಗ ಮುಳುಗಿದವನು ಮೇಲೆ ಏಳಲಿಲ್ಲವಂತೆ. ಈ ದುರ್ಘಟನೆಯನ್ನು ವಿವರಿಸಿದ ನಂತರ ಗುರುಗಳು ಬಲರಾಮಕೃಷ್ಣರಿಗೆ  
''ಅವನನ್ನು ಬದುಕಿಸಿ ತಂದುಕೊಟ್ಟರೆ ಅದೇ ಗುರುದಕ್ಷಿಣೆ'' ಎಂದು ಹೇಳಿದರು. ಇದು ಆಗದ ಕೆಲಸ ಎಂದು ಎಷ್ಟು ಹೇಳಿದರೂ ಗುರು ಕೇಳುವ ಸ್ಥಿತಿಯಲ್ಲಿರಲಿಲ್ಲ. ಕೊನೆಗೆ ಆ ಹುಡುಗನನ್ನು ಬದುಕಿಸಿ ತರುವುದಾಗಿ ಪ್ರತಿಜ್ಞೆ ಮಾಡಿದರು. ರಾಮ, ಕೃಷ್ಣನು ರಥದಲ್ಲಿ ಕುಳಿತು ಮೊದಲು ನೇರವಾಗಿ ವರುಣನ ಬಳಿಗೆ ಹೋದರು. ವರುಣನು 'ಪಂಚಜನ' ಎಂಬ ರಾಕ್ಷಸನು ಶಂಖದಾಕಾರದಲ್ಲಿ ನೀರಿನಲ್ಲಿ ಓಡಾಡುತ್ತಿದ್ದಾನೆಂದೂ ಅವನೇ ಈ ಕೆಲಸ ಮಾಡಿದ್ದಾನೆಂದೂ ಹೇಳಿದ. ಕೂಡಲೇ ಇವನು ನೀರು ಹೊಕ್ಕು ಆ ಪಂಚಜನ್ಯ ಎಂಬ ಶಂಖದಾಕಾರದ ರಾಕ್ಷಸನನ್ನು ಹಿಡಿದು ಎಳೆದುಕೊಂಡು ಬಂದು ಅವನ ದೇಹವನ್ನೆಲ್ಲ ಶೋಧಿಸಿದರು. ಂಪ್ಪು ಮಾತ್ರ ಉಳಿಯಿತು. ದೇಹ ಸಿಕ್ಕಲಿಲ್ಲ. ಆಗ ಆ ಶಂಖವನ್ನೇ ಜೋರಾಗಿ ಊದುತ್ತ ಅವರಿಬ್ಬರೂ ಯಮನ ಬಳಿಗೆ ಹೋದರು. ಯಮನಿಗೆ ತಾವು ಬಂದಿರುವ ಉದ್ದೇಶವನ್ನು ತಿಳಿಸಿದರು. ಯಮನು ಆ ಹುಡುಗನನ್ನು ಹುಡುಕಿಕೊಟ್ಟ. ಆ ಹುಡುಗನನ್ನು ಗುರುದಕ್ಷಿಣೆಯಾಗಿ ಗುರುಗಳಿಗೆ ಸಮರ್ಪಿಸಿ ಮಧುರೆಗೆ ಹಿಂದಿರುಗಿದರು. ಶಂಖವು 'ಪಾಂಚಜನ್ಯ' ಎಂಬ ಪ್ರಸಿದ್ದ ಶಂಖವಾಗಿ ಕೃಷ್ಣನ ಬಳಿ ಉಳಿಯಿತು.  
ಸತ್ತವರು ಬದುಕಿ ಬರುವ ಕಥೆಗಳು ಮಹಾಭಾರತದಲ್ಲಿ ಕೆಲವಿವೆ. ಅವುಗಳಲ್ಲಿ ಇದೂ ಒಂದು. ಶಿಷ್ಯರು ಆಶ್ರಮಕ್ಕೆ ಹಿಂದಿರುಗಲಿಲ್ಲ ಎಂಬ ಸುದ್ದಿಯನ್ನು ಕೇಳಿ ತಲ್ಲಣಗೊಂಡು ಅರ್ಧರಾತ್ರಿಯಲ್ಲಿ ಅವರನ್ನು ಹುಡುಕಿಕೊಂಡು ಕಾಡಿಗೆ ಹೋಗುವ ಸಾಂದೀಪನಿ ಗುರುಗಳ ಶಿಷ್ಯವಾತ್ಸಲ್ಯ ಮೆಚ್ಚಿಕೆಗೆ ಪಾತ್ರವಾಗುವಂಥದು.ಸಾಂದೀಪನಿ :
</details>
