+++
title = "057 ವರುಷವೊಮ್ಬತ್ತಾಗಿಹುದು ವಿ"

+++

<details><summary>ಗದ್ಯ (ಕ.ಗ.ಪ) </summary>

57. ಒಂಬತ್ತು ವರುಷಗಳಿವೆ. ಜಂಬೂದ್ವೀಪ ಏಳು ವರುಷಗಳನ್ನೂ, ನೂರು ಸಂಖ್ಯೆಯ ದ್ವೀಪಗಳನ್ನೂ ಹೊಂದಿದೆ. ಕಡೆಯಲ್ಲಿರುವ ದ್ವೀಪದಲ್ಲಿ ಎರಡು ವರುಷಗಳಿದ್ದು, ಮಾನಸ ಪರ್ವತವು ಅದರ ಮೇಲೆ ಚಕ್ರದ ಕಂಬಿಯಂತೆ ನಿಂತಿದೆ.  
(?)
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಸಪ್ತದ್ವೀಪಗಳು - ಇಡೀ ಪ್ರಪಂಚವನ್ನು ದ್ವೀಪಗಳ ಕಕ್ಷೆಯಲ್ಲಿ ತರುವ ಅಂಗವಾಗಿ ಈ ಬತೆಯ ವಿಭಜನೆ ನಮ್ಮಲ್ಲಿದೆ. ಮಹಾಭಾರತವೂ ಇದನ್ನು ಗುರುತಿಸಿ ಸಪ್ತದ್ವೀಪ ಎಂದು ಕರೆದಿದೆ. ಸೂರ್ಯನ ರಥದ ನೇಮಿಯ ಮಾರ್ಗಗಳೇ ಸಪ್ತದ್ವೀಪಗಳ ಎಂದು ಹೇಳುತ್ತಾರೆ. ಸೂರ್ಯನು ಮೇರುಪರ್ವತದ ಸುತ್ತ ತಿರುಗುತ್ತ ಪಶ್ಚಿಮವನ್ನು ಸೇರುವಾಗ ರಥನೇಮಿ ಸೃಷ್ಟಿಸುವ ಮಾರ್ಗಗಳೇ ಭೂ ಸಂಧಿಗಳು ಹಾಗೂ ಸಪ್ತಸಮುದ್ರಗಳು. 'ಲವಣೇಕ್ಷು ಸುಧಾ ಸರ್ಪಿದಧಿಕ್ಷೀರ ಜಲಾರ್ಣವಾ' ಎಂಬ ಸೂತ್ರವೇ ಇದೆಯಲ್ಲ.  
ದ್ವೀಪ--ಸಮುದ್ರ--ಪ್ರದೇಶ  
ಜಂಬೂದ್ವೀಪ--ಲವಣಸಮುದ್ರ--ಭರತಖಂಡವು ಈ ಪ್ರದೇಶದಲ್ಲಿದೆ  
ಪ್ಲಕ್ಷದ್ವೀಪ--ಇಕ್ಷುಸಮುದ್ರ--ರಷಿಯದ ಆಕ್ಸಸ್ ನದಿಯ ಪ್ರದೇಶ  
ಕುಶದ್ವೀಪ--ಘೃತಸಮುದ್ರ--ಅಥವಾ ಇರಿತ್ರಿಯನ್ ಸಮುದ್ರ. ಇಂದಿನ ಪರ್ಷಿಯಾ ಕೊಲ್ಲಿ  
ಕ್ರೌಂಚದ್ವೀಪ--ದಧಿಸಮುದ್ರ--ಜಕಾರ್ತಾದ ಉತ್ತರದಲ್ಲಿ  
ಶಾಕದ್ವೀಪ--ಕ್ಷೀರಸಮುದ್ರ--ಕ್ಯಸ್ಪಿಯನ್ ಸಮುದ್ರಪ್ರದೇಶ(ಷಿರ್ವಾಸ್ ಸಮುದ್ರ)  
ಶಾಲ್ಮಲ ದ್ವೀಪ--ಸುರಾಸಮುದ್ರ--ಸರೈಸ್ ಸಮುದ್ರ ಪ್ರದೇಶ  
ಪುಷ್ಕರ ದ್ವೀಪ--ಸ್ವಾದುಸಮುದ್ರ--ಛಾದುಸ್ ನದಿಭಾಗ, ಮಂಗೋಲಿಯಾದಲ್ಲಿದೆ.  
ಇದು ಜಗತ್ತಿನ ಎಲ್ಲ ಜಲ, ದ್ವೀಪ, ಭೂ ಪ್ರದೇಶಗಳ ಸಮಗ್ರ ವಿವರಣೆ ಎಂದು ಹೇಳುವಂತಿಲ್ಲ. ಆ ಕಾಲಕ್ಕೆ ಜನಜನಿತವಾಗಿದ್ದ ಕಲ್ಪನೆಗೆ ಮಹಾಭಾರತವು ಒಂದು ರೂಪ ಕೊಡಲು ಪ್ರಯತ್ನಿಸಿದೆ ಎಂದು ತಿಳಿಯಬೇಕು. ಬೇರೆ ಬೇರೆ ಪುರಾಣಗಳಲ್ಲಿ ಸ್ವಲ್ಪ ವ್ಯತ್ಯಾಸವೂ ಉಂಟು.ಎಲ್ಲ ಪುರಾಣಗಳಲ್ಲಿ ನಳೋಪಾಖ್ಯಾನದಲ್ಲಿ ದೇವಿ ಭಾಗವತದಲ್ಲಿ ಮತ್ತು ಮಹಾಭಾರತದ ಅನುಶಾಸನ ಅನುಗೀತಪರ್ವಗಳಲ್ಲಿ ವ್ಯಾಪಕವಾಗಿ ಬಳಸಿರುವ ಹೆಸರು ಜಂಬೂದ್ವೀಪ. ಮಹಾಭಾರತದ ಒಂದು ಅವಾಂತರ ಪರ್ವದ ಹೆಸರೇ 'ಜಂಬೂಖಂಡ ವಿನಿರ್ಮಾಣ ಪರ್ವ'.  
ಆದುದರಿಂದ ಈ ಬಗೆಗೆ ತಿಳಿದುಕೊಳ್ಳುವುದು ಸೂಕ್ತ. ಜಂಬೂ, ಪ್ಲಕ್ಷ, ಶಾಲ್ಮಲಿ, ಕುಶಕ್ರೌಂಚ, ಶಾಕ ಮತ್ತು ಪುಷ್ಕರಗಳೇ ಸಪ್ತದ್ವೀಪಗಳು. ಭರತವರ್ಷವು ಈ ಜಂಬೂ ದ್ವೀಪದಲ್ಲಿದೆ. ಸುದರ್ಶನ ಎಂಬ ಭಾರಿಯ ಜಂಬೂ ವೃಕ್ಷದಿಂದ ಜಂಬೂ ದ್ವೀಪ ಎಂಬ ಹೆಸರು ಬಂದಿದೆ. ಈ ಹಣ್ಣಿನ ರಸ ಹರಿಯುವ ಜಂಬೂನದಿ ಮತ್ತು ಇದರಲ್ಲಿರುವ ಜಾಬೂನದ (ಚಿನ್ನದ ನಿಕ್ಷೇಪ) ಗಳು ಸ್ಮರಣೀಯವಾಗಿª.,   
ಈ ಪ್ರದೇಶಧಲ್ಲಿ ಮಾವು ಕದಂಬ ಆಲದ ಮರಗಳೂ ಹೆಚ್ಚು ಸಂಖ್ಯೆಯಲ್ಲಿವೆ. ಈ ಜಂಬೂ ದ್ವೀಪವು ಒಂದುಲಕ್ಷ ಯೋಜನ ವಿಸ್ತಾರವಾದದ್ದೆಂದು ಭಾರತ ಹೇಳುತ್ತದೆ. ಎಂಟು ದೀಘ್ ಪರ್ವತ ಶ್ರೇಣಿಗಳು ಇದ್ದು ಪ್ರದೇಶವು ಒಂಭತ್ತು ದೇಶಗಳಾಗಿ ವಿಂಗಡನೆಗೊಂಡಿದೆ. ಇದರ ಉತ್ತರ, ದಕ್ಷಿಣ ಭಾಗಗಳು ಬಿಲ್ಲಿನ ಆಕಾರದಲ್ಲಿವೆ. ಸಮತಲ ಪ್ರದೇಶೌನ್ನು ಇಲಾವರ್ತ ಎಂದು ಕರೆಯುತ್ತಾರೆ.  
ಇಲಾವರ್ತದ ದಕ್ಷಿಣಕ್ಕೆ ಮೂರು ಪರ್ವತಗಳು-ಹೇಮಕೂಟ, ಹಿಮಾಲಯ ಮತ್ತು ನಿಷಾದ. ಮೂರು ದೇಶಗಳು ಹರಿವರ್ಷ, ಕಿಂಪುರುಷ ವರ್ಷ ಮತ್ತು ಭಾರತ ವರ್ಷ. ಇಲ್ಲಿ ಮೇರುಪರ್ವತವಿದೆ. ಈ ಪರ್ವತದ ಮೇಲೆ ದೇವತೆಗಳು ಗಂಧರ್ವರು ಅಸುರರು ಮತ್ತು ಅಪ್ಸರೆಯರು ವಾಸ ಮಾಡುತ್ತಾರೆ.  
ಈ ಮೇರುವಿನ ಶಿಖರ ಭಾಗದಲ್ಲಿ ಶುಕ್ರಾಚಾರ್ಯರೊಂದಿಗೆ ರಾಕ್ಷಸರಿದ್ದಾರೆ. ಉತ್ತರಕ್ಕೆ ಕರ್ಣಿಕಾರ ವನವಿದೆ. ಇಲ್ಲಿ ಪಶುಪತಿ ಉಮೆಯ ಸಂಗಡ ವಾಸಿಸುತ್ತಾನೆ. ಉತ್ತರ ಹೇಮಕೂಟದಲ್ಲಿ ಕುಬೇರನಿದ್ದಾನೆ. ಕೈಲಾಸದ ಉತ್ತರಕ್ಕೆ ಮೈನಾಕ ಪರ್ವತಪ್ರದೇಶ. ಅದರ ಉತ್ತgಕ್ಕೆ ಹಿರಣ್ಯವರ್ಷ. ಅಲ್ಲಿ ಬಿಂದು ಪ್ರದೇಶ. ಅದರ ಉತ್ತರಕ್ಕೆ ಹಿರಣ್ಯ ವರ್ಷ. ಅಲ್ಲಿ ಬಿಂದು ಸರೋವರವಿದೆ. ಗಂಗೆಯ ದರ್ಶನ ಪಡೆಯಲು ಭಗೀರಥನು ತಪಸ್ಸು ಮಾಡಿದ್ದು ಇಲ್ಲೇ. ಈ ಬಇಂದು ಸರೋವರದ ಬಳಿ ಗಂಗೆಯು ಏಳು ಸೀಳಾಗಿ ಹರಿಯುತ್ತಾಳೆ. ಇವಕ್ಕೆ ವಷ್ಟೋಕಸಾರ ನಲಿನೀ, ಸರಸ್ವತೀ, ಜಂಬೂ, ಸೀತಾ, ಗಂಗಾ ಮತ್ತು ಸಿಂಧೂ ಎಂಬ ಹೆಸರುಗಳಿವೆ. ಈ ಪರ್ವ ಪ್ರದೇಶದ ಮೇಲ್ಭಾಗದ ಬಯಲಲ್ಲಿ ನಾಲ್ಕು ಸರೋವರಗಳಿವೆ. ಕ್ಷೀರ, ಮಧು, ಇಕ್ಷು ಮತ್ತು ಸಿಹಿ ನೀರಿನ ಸರೋವರಗಳು ಎಂದು ಅವುಗಳನ್ನು ಕರೆಯುತ್ತಾರೆ.   
ಇವುಗಳ ಬದಿಯಲ್ಲಿ ನಂದನ ಚೈತ್ರರಥ, ವೈಭ್ರಾಜ ಮತ್ತು ಸರ್ವಭದ್ರಕ ಎಂಬ ನಾಲ್ಕು ಸುಂದರ ಉದ್ಯಾನಗಳಿವೆ. ಈ ನಾಲ್ಕು ಉದ್ಯಾನಗಳ ಹೆಸರುಗಳು ನಮ್ಮ ಕಾವ್ಯ ಪುರಾಣಗಳಲ್ಲಿ ಉಕ್ತವಾಗಿವೆ.
</details>
