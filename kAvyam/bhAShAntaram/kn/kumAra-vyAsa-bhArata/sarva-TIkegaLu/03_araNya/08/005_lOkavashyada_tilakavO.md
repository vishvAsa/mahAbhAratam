+++
title = "005 ಲೋಕವಶ್ಯದ ತಿಲಕವೋ"

+++

<details><summary>ಗದ್ಯ (ಕ.ಗ.ಪ) </summary>

5. ಲೋಕವನ್ನು ವಶೀಕರಿಸುವ ತಿಲಕವೊ, ಜಗತ್ತಿನ ಏಕೈಕ ರತ್ನವೊ, ಮುನಿಗಳ ಮನಸ್ಸನ್ನು ಸೆಳೆಯುವ ಮಂತ್ರವೊ, ಋಷಿಗಳ ತಪಸ್ಸಿನ ಫಲವೊ, ಭುವನ ಸೌಂದರ್ಯದ ಏಕೈಕ ಸೃಷ್ಟಿಯೋ, ಸ್ವರ್ಗಸುಖದ ಸಾಕಾರವೊ, ಚೆಲುವಿನ ಏಕೈಕ ತಾಣವೊ, ಎಂಬಂತಿದ್ದ  ಊರ್ವಶಿಯ ಆಗಮನವು ಅದ್ಭುತವಾಗಿತ್ತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಸರ್ಗ - ಸೃಷ್ಟಿ  
ಚಿತ್ರವಾಯ್ತು - ಅದ್ಭುತವಾಯ್ತು  
ವಶ್ಯ - ವಶೀಕರಿಸಬಲ್ಲ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಊರ್ವಶಿ (ಉರ್ವಶಿ) - ಭಾರತದ ತುಂಬ ಪ್ರಾಚೀನ ಕಾಲದ ಕಥೆ ಊರ್ವಶಿಯದು. ಋಗ್ವೇದದಲ್ಲಿಯೇ ಇವಳ ಕಥೆಯಿದೆ. ಕಾಳಿದಾಸ ಅರವಿಂದರು ಮೊದಲಾದ ಪ್ರತಿಭಾವಂತರೆಲ್ಲ ಈಕೆಯ ಕಥನವನ್ನು ರಚಿಸಿದ್ದಾರೆ. ಕನ್ನಡದಲ್ಲಿ ಕುಮಾರವ್ಯಾಸ, ಪುತಿನ, ಎನ್.ಎಸ್.ಲಕ್ಷ್ಮೀನಾರಾಯಣ ಭಟ್ಟ ಮೊದಲಾದ ಹಲವರ ಕಾವ್ಯ-ನಾಟಕಗಳಿಗೆ ಊರ್ವಶಿ ವಸ್ತುವಾಗಿದ್ದಾಳೆ. ಇವಳೊಬ್ಬ ಅಪ್ಸರೆ, ಅಪ್ಸುನಿರ್ಮರ್ಥನಾದೇವ! ರಸಾತ್ತಸ್ಮಾತ್ ವರಸ್ತಿಯಃ (ಕ್ಷೀರಸಾಗರ ಕಡೆಗಾದ ಅದರ ರಸದಿಂದ ಅಪ್ಸರೆಯರು ಹುಟ್ಟಿದರು) ಎನ್ನುತ್ತಾರೆ. ಊರ್ವಶಿ ನಾರಯ ಮಹರ್ಷಿಯಂಥ ಮಹಾತ್ಮನ ತೇಜೋ ಮೂಲದಿಂದ ಹುಟ್ಟಿದವಳು. ಇಂದ್ರನು ಕಳಿಸಿದ ಅಪ್ಸರೆಯರಿಗೆ ಸೊಪ್ಪು ಹಾಕದ ನಾರಾಯಣ ತನ್ನ ತೊಡೆಯ ಕೂದಲಿನಿಂದ ಇವಳನ್ನು ಸೃಷ್ಟಿಮಾಡಿ ಇಂದ್ರನನ್ನು ನಿಸ್ತೇಜನಾಗಿ ಮಾಡಿದ. ಋಗ್ವೇದದಲ್ಲಿ ಕಾಳಿದಾಸ, ಮತ್ಸ್ಯಪುರಾಣ, ವಿಷ್ಣುಪುರಾಣ ಕಥಾಸರಿತ್‍ಸಾಗರದ ಲಾವಣಿಕ ಲಂಬಿಕಗಳಲ್ಲಿ ಊರ್ವಶಿಯ ಪ್ರಸಕ್ತಿಯಿದೆ. ಈ ಕಥೆಗಳಲ್ಲಿ ಊರ್ವಶಿಯು ಪುರೂರವನನ್ನು ಮೋಹಿಸಿ ಮದುವೆಯಾದ ಸಂಗತಿಯನ್ನೂ ಅವರ ದಾಂಪತ್ಯ ಮುರಿದು ಬಿದ್ದ ಸಂಗತಿಯನ್ನೂ ವಿವರಿಸುತ್ತವೆ. ಮ್ಯಾಕ್ಸ್ ಮುಲ್ಲರ್ ಅವರ ಪ್ರಕಾರ ಇದು ಉಷಸ್ಸು ಸೂರ್ಯ ಇವರ ಸಂಬಂಧದ ಪ್ರತಿಮೆಯಾಗಿದೆ. ಸ್ನೂಕರ್ ಎಂಬ ವಿದ್ವಾಂಸನು ಈ ಅಪ್ಸರೆ ಎಂದರೆ ನೊರೆ ಎಂದೂ ಸೂರ್ಯ ಬೆಳಗಿದಾಗ ನೊರೆಯನ್ನು ಹೀರಿಕೊಳ್ಳುತ್ತಾನೆಂದು ವ್ಯಾಖ್ಯಾನಿಸಿದ್ದಾರೆ.  
ಮಹಾಭಾರತದಲ್ಲಿ ಊರ್ವಶಿಯ ಪೂರ್ವ ಸಂಗತಿಗಳು ಪ್ರಸ್ತಾವಿತವಾಗಿದ್ದರೂ ಅದರ ಮುಖ್ಯಭಾಗ ಊರ್ವಶಿಯ ಉತ್ತರ ಚರಿತೆಯಲ್ಲಿದೆ. ಅರ್ಜುನನು ಶಿವನಿಂದ ಪಾಶುಪತಾಸ್ತ್ರ ಪಡೆದು ಇಂದ್ರಲೋಕಕ್ಕೆ ಬರುತ್ತಾನಷ್ಟೆ. ಅಲ್ಲಿ ಊರ್ವಶಿಯ ನೃತ್ಯವನ್ನು ನೋಡಿ ಮೆಚ್ಚುತ್ತಾನೆ. ಈ ಮೆಚ್ಚಿಕೆಯನ್ನು ಪ್ರೇಮವೆಂದು ತಪ್ಪಾಗಿ ಭಾವಿಸಿದ ಊರ್ವಶಿ ಅರ್ಜುನನಲ್ಲಿ ಅನುರಕ್ತಳಾಗುತ್ತಾಳೆ. ಆದರೆ ಅರ್ಜುನನು ಅವಳ ಕೋರಿಕೆಯನ್ನು ಗೌರವದಿಂದಲೆ ತಿರಸ್ಕರಿಸಿ ತನ್ನ ವಂಶದ ಕಥೆಯನ್ನು ಹೇಳಿ ಅವಳನ್ನು 'ತಾಯಿ' ಎಂದು ಕರೆಯುತ್ತಾನೆ. ವಿಲಾಸಿನಿಯಾದ ಊರ್ವಶಿಗೆ ಇಂಥ ಮರ್ತೃ ಸಂಬಂಧಗಳಲ್ಲಿ ಆಸಕ್ತಿಯಿಲ್ಲ. ಅವಳ ಅರ್ಜುನನ ನಡವಳಿಕೆಯಿಂದ ಕ್ರುದ್ಧಳಾಗಿ 'ನೀನು ನಪುಂಸಕನಾಗು' ಎಂದು ಶಾಪ ಕೊಡುತ್ತಾಳೆ. ತಾನು ಚಿತ್ರಸೇನನೆಂಬ ಗಂಧರ್ವನ ಸಲಹೆಯಂತೆ ಅರ್ಜುನನ ಬಳಿಗೆ ಬಂದುತಿರಸ್ಕಾರಕ್ಕೆ ಪಾತ್ರವಾದದ್ದು ಅವಲ ರೂಪಕ್ಕೆ ವ್ಯಕ್ತಿತ್ವಕ್ಕೆ ಆದ ಅಗೌರವ ಎಂದು ಅವಳು ಭಾವಿಸುತ್ತಾಳೆ.  
''ತಸ್ಮಾತ್ ತ್ವಂ ನರ್ತನಃ ಪಾರ್ಥ ಸ್ತ್ರೀ ಮಧ್ಯೇ ಮಾನವರ್ಜಿತಃ  
ಅ-ಪ್ರಾಮಾನಿತಿ ವಿಖ್ಯಾತಃ ಷಂಡವತ್ ವಿಚರಿಷ್ಯಸಿ||  
(ನೀನು ಹೆಣ್ಣುಗಳ ಮಧ್ಯದಲ್ಲಿ ನಿರಾದರಕ್ಕೆ ಒಳಗಾದವನಾಗಿ ಕುಣಿತದವನಾಗಿ ಬದುಕು. ಎಲ್ಲರೂ ನಿನ್ನನ್ನು ನಪುಂಸಕ ಎನ್ನಲಿ. ನಿನ್ನ ಆಚಾರ ವಿಚಾರ ದೇಹಭಂಗಿ ಇವೆಲ್ಲ ನಪುಂಸಕರಂತೆಯೇ ಆಗಲಿ).  
ಊರ್ವಶಿ ಅರ್ಜುನರ ನಡುವೆ ನಡೆದ ಸಚಿವಾದ ಮಹಾಭಾರತದ ಉಜ್ವಲ ಸಚಿವಾದಗಳಲ್ಲಿ ಒಂದಾಗಿದೆ. ದೇವ-ಮಾನವ ಲೋಕಗಳ ವ್ಯವಹಾರಗಳ ಒಳನೋಟಗಳನ್ನು ಕಾಣಿಸಿಕೊಂಡುವಂಥದೂ ಆಗಿದೆ.
</details>
