+++
title = "029 ಕರವಳಯ ತಳಹತ್ತ"

+++

<details><summary>ಗದ್ಯ (ಕ.ಗ.ಪ) </summary>

29. ಕಲವಳಯ, ತಳಹತ್ತ, ಡೊಕ್ಕರ, ವಟ್ಟತಳ, ಖೊಪ್ಪರ, ದುವಂಗುಲ, ಕಂದ ಡೊಕ್ಕರ, ತೋರಹತ್ತ, ಅಂಕಡಬಂಧ, ಪಟ್ಟಸ, ಸರ್ಪಬಂಧ, ಮುಂತಾದ ವಿವಿಧ ಪಟ್ಟುಗಳಿಂದ ಅವರೀರ್ವರೂ ಹೋರಾಡಿದರು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಕುಮಾರವ್ಯಾಸ ಭಾರತದಲ್ಲಿ ಕುಸ್ತಿಪಟುಗಳು  
 ಜನಮನದ ಕವಿ ಕುಮಾರವ್ಯಾಸ ಬಳಸಿರುವ ಕೆಲವು ಕುಸ್ತಿಪಟ್ಟುಗಳ ವಿಶ್ಲೇಷಣೆ ಹೀಗಿದೆ :  
 ಈ ಪದ್ಯದಲ್ಲಿ ಕುಮಾರವ್ಯಾಸನು 13 ರೀತಿಯ ಕುಸ್ತಿಪಟ್ಟುಗಳನ್ನು ತಿಳಿಸಿದ್ದಾನೆ. ಅವುಗಳ ಕೆಲವು ಪದಗಳ ಅರ್ಥ ಮತ್ತು ಪಟ್ಟುಗಳನ್ನು ಬಳಸುವ ಇಂದಿನ ಕ್ರಮವು ಹೀಗಿದೆ.  
ಕುಸ್ತಿ ಪಟ್ಟುಗಳಲ್ಲಿ 2 ಪ್ರಮುಖ ವಿಭಾಗಗಳಿವೆ  
 1) ಕುಸ್ತಿ ಕೆಲಸ = ಪಟ್ಟುಗಳನ್ನು ಹಾಕುವುದು  
 2) ಪ್ರತಿ ಕೆಲಸ = ತೋಡುಗಳು ಅಥವಾ ಪಟ್ಟುಗಳನ್ನು ಬಿಡಿಸಿಕೊಳ್ಳುವುದು  
 ಕರವಳ(ಲ)ಯ : ಇದರ ಪ್ರಾಚೀನ ಹೆಸರು “ಅರಿರುದ್ರ” ಈಗ ಇದನ್ನು “ಬಾಹರ್ ಟಾಂಗ್” ಎನ್ನುತ್ತಾರೆ. ಚಿತ್ರ ನೋಡಿ 2. ಇದು ಪಟ್ಟುಹಾಕುವ ರೀತಿ. ಈ ಪಟ್ಟನ್ನು ಹಾಕುವುದಕ್ಕೆ ಮುನ್ನ ಸುಪ್ರತೀಕ ಪಟ್ಟು ಹಾಕುವ ರೀತಯು ತಿಳಿದಿರಬೇಕಾಗುತ್ತದೆ (ಚಿತ್ರ 1, 2, 3) ಜನಿವಾರಪಟ್ಟು ಸುಪ್ರತೀಕವನ್ನು ಈಗ “ಟಾಂಗ್ ಅಥವಾ ಪಟ್ಟು” ಎನ್ನುತ್ತಾರೆ. ಇದು ಕುಸ್ತಿಯಲ್ಲಿ ಪ್ರಮುಖವಾದ ದೊಡ್ಡಪಟ್ಟುಗಳ ಸಾಲಗೆ ಸೇರುತ್ತದೆ. ಈ ಪ್ರಕಾರದಲ್ಲಿ ಪ್ರಾವೀಣ್ಯತೆ ಪಡೆದವರ ಕಾಲನ್ನು ಹಿಡಿಯಲು ಎಲ್ಲರೂ ಹಿಂದೆಗೆಯುತ್ತಾರೆ. (ಕುಸ್ತಿ ಕೆಲಸವನ್ನು ಸುಲಭವಾಗಿ ಅರ್ಥೈಸಲು ದ್ವಿತೀಯ ಪುರುಷ ಏಕವಚನವನ್ನು ಬಳಸಲಾಗಿದೆ). ನಿನ್ನ ಎದುರಾಳಿಯು ಎಡಗಾಲನ್ನು ಮುಂದಿಟ್ಟು ನಿಂತಿರುವನೆಂದು ಭಾವಿಸಿವಾ (ಚಿತ್ರ 3) ಈಗ ನೀನು ನಿನ್ನ ಬಲತೋಳನ್ನು ಅವನ ಬಲತೋಳಿಗೆ ಮೇಲುಗಡೆಯಿಂದ ಸುತ್ತಿ, ಅದೇ ಕಾಲದಲ್ಲಿ ನಿನ್ನ ಬೆನ್ನನ್ನು ತಟ್ಟನೆ ಅವನ ಕಡೆಗೆ ತಿರುಗಿಸಿ, ತಿರುಗಿಸುತ್ತಿದ್ದ ಹಾಗೆಯೇ ಮುಂದಿರುವ ಅವನ ಎಡಗಾಲಿನ ಒಳಗಡೆ ನಿನ್ನ ಬಲಗಾಲನ್ನು ಸೇರಿಸಿ ಎಗರಿಸು. ಇದರು ಸರಿಯಾಗಿ ಅಭ್ಯಾಸವಾದರೆ ಕುಸ್ತಿಯ ಅನೇಕ ಸಂದರ್ಭಗಳಲ್ಲಿ ಉಪಯೋಗಿಕ್ಕೆ ಬರುವುದು. ಒಂದುವೇಳೆ ನಿನ್ನ ಎದುರಾಳಿಯು, ನೀನು ಅವನ ಬಲಗೈಯನ್ನು ಹಿಡಿಯಲು ಹೋದಾಗ ಅವನು ಎಡಗೈಯಿಂದ ವಿರೋಧಿಸುವ ಸಂದರ್ಭದಲ್ಲಿ ಅಥವಾ ಅವನು ಜಾಗರೂಕನಾಗಿದ್ದಲ್ಲಿ, ಆಗ ನಿನ್ನ ಬಲಗೈಯನ್ನು ಅವನಿಗೆ ಕಾಣುವಂತೆ ಅವನ ಹಾಯಿಸದೆ, ಅವನ ಭುಜದ ಮೇಲಿರುವ ನಿನ್ನ ಬಲಗೈಯನ್ನು ಅವನ ತಳೆಯ ಮೇಲಿನಿಂದ ಹಾಯಿಸಿ, ಅವನ ತೋಳನ್ನು ಹಿಡಿ. ಎದುರಾಳಿಯು ಬೆನ್ನಹಿಂದೆ ಇರುವಾಗಲೂ ಈ ಕೆಲಸಮಾಡಬಹುದು. ಕರವಲಿಯ ಅಥವಾ ಬಾಹರ್‍ಟಾಂಗ್ ಎನ್ನುವುದುಇ ಸುಪ್ರತೀಕದ ಸ್ವಲ್ಪ ಬದಲಾವಣೆಯಿಂದ ಮಾಡುವ ಕೆಲಸ. ಸುಪ್ರತೀಕದಲ್ಲಿ ಎದುರಾಳಿಯ ಯಾವ ಕಾಲು ಮುಂದಿದೆಯೋ ಅದರ ಎದುರುಗಡೆಯ ಕೈ ಸುತ್ತಿದರೆ ಬಾಹ್ಯ ಸುಪ್ರತೀಕದಲ್ಲಿ ಎದುರಾಳಿಯು ಯಾವ ಕಾಲು ಮುಂದಿದೆಯೋ, ಆ ಕಡೆಯ ಕೈಯನ್ನು ಸುತ್ತಿ, ಎದುರಾಳಿಯ ಕಡೆಗೆ ಬೆನ್ನು ತಿರುಗಿಸಿ, ನಿನ್ನ ಮುಂದಿನ ಕಾಲಿನಿಂದ, ಎದುರಾಳಿಯ ಮುಂದಿರುವ ಕಾಲನ್ನು ಹೊರಗಡೆಯಿಂದ ಗೆಣ್ಣಿನ ಮೇಲ್ಭಾಗಕ್ಕೆ ಕಟ್ಟಿ ಹೊಡೆಯಬೇಕು. ಈಗ ಎದುರಾಳಿಯು ವಜ್ರದಂತೆ, ಛತ್ರಪತಿ ಅಥವಾ ಮತ್ತಾವ ಕೆಲಸಕ್ಕಾದರೂ, ನಿನ್ನ ಪಕ್ಕದಲ್ಲಿ ಹಾದು ಹೋಗುವಂತೆ ಮಾಡುವಲ್ಲಿ ಬಹಳ ಅನುಕೂಲವಾಗುವುದು.  
 ತಳಹತ್ತ  : ಇದರ ಪ್ರಾಚೀನ ಹೆಸರು ಕೀಚಕ ಬಂಧ  
 ಡೊಕ್ಕರ  : ಇದರ ಹಿಂದಿ ಸಂಸ್ಕೃತ ಹೆಸರು ನೀಲಧ್ವಜ  
 ವಟ್ಟತಳ  : ಇಂದ ಇದನ್ನು ಬೇತಾಳ ಬಂಧ ಎಂದು ಕರೆಯುತ್ತಿದ್ದರು.  
 ಖೊಪ್ಪರ : ಇದರ ಸಂಸ್ಕೃತನಾಮ ಹಸ್ತಿಮಲ್ಲ. ಈಗ ಇದನ್ನು ದೋಬಿಚಟ್ ಎನ್ನುತ್ತಾರೆ ಚಿತ್ರ : 3ನ್ನು ನೋಡಿ. ಈ ಕೆಲಸವನ್ನು ಎದುರಾಳಿಯು ಅವನ ಕೈಯನ್ನು ನಿನ್ನ ಕತ್ತಿನ ಮೇಲೆ ಹಾಕಿದಾಗ ಆಗಲಿ ಅಥವಾ ಕೈಮಿಲನ ಮಾಡುತ್ತಿರುವಾಗ ಆಗಲೀ ಮಾಡಬಹುದು. ಕೆಲವರು ಎದುರಾಳಿಯು ತಗ್ಗಿದಾಗ ಮಾಡಿದರೆ ಮತ್ತೆ ಕೆಲವರು ಎದುರಾಳಿಯು ಎದೆ ಎತ್ತಿ ನಿಂತಿದ್ದಾಗಲೂ ಮಾಡುವರು. ಇವೆಲ್ಲವೂ ಅವರವರ ಅಭ್ಯಾಸಕ್ಕೆ ಅನುಗುಣವಾಗಿ ಇರುತ್ತದೆ.  
 ಪ್ರತಿ ಕೆಲಸ : ಪಟ್ಟನ್ನು ಬಿಡಿಸಿಕೊಳ್ಳುವ ವಿವರಣೆ. ಎದುರಾಳಿಯು ಈ ಕೆಲಸ ಪ್ರಯೋಗ ಮಾಡುವುದರೊಳಗೇ ನಿನ್ನ ಎಡಗೈಯನ್ನು ಅವನ ಎರಡು ತೊಡೆಗಳಮಧ್ಯೆ ಪೃಷ್ಠದ ಕೆಳಗಡೆ ತೂರಿಸಿ ಅವನನ್ನು ಮೇಲಕ್ಕೆ ಎತ್ತು.  
 ಎದುರಾಳಿಯು ನಿನ್ನನ್ನು ಎಗರಿಸುವಷ್ಟರಲ್ಲಿಯೇ, ಅವನ ಬೆನ್ನಿನ ಮೇಲೆ ನಿನ್ನ ಎದೆಯ ಪ್ರದೇಶವನ್ನು ಊರಿ ಚಕ್ರಾಕಾರವಾಗಿ ಅವನ ಎಡಗಡೆಗೆ ತಿರಿಗಿಸಿ ಅವನಿಗೆ ಎದುರಾಗಿ ನಿಲ್ಲು.  
 ಅವನ ಎಡಸೊಂಟವನ್ನು ನಿನ್ನ ಎಡಗೈಯಿಂದ ಬಲಭಾಗಕ್ಕೆ ತಳ್ಳಿ ನೀನು ಎದುರಾಳಿಯ ಎಡಭಾಗಕ್ಕೆ ಸರಿದು ಹೋಗು. ಹೀಗೆ ಅವನ ಸೊಂಟವನ್ನು ಎಳೆಯುವಾಗ ಅದು ಸರಾಗವಾಗಿ ನಿನ್ನ ಬಲಗಡೆಗೆ ಸರಿದು ಹೋಗಲು ಅನುಕೂಲವಾಗುವಂತೆ ನಿನ್ನ ಕೆಳ ಹೊಟ್ಟೆಯನ್ನು ಹಿಂದಕ್ಕೆ ಸರಿಸು.  
 ಪಟ್ಟಸ : ಇದು ಒಂದು ಕುಸ್ತಿ ಪಟ್ಟು. ಇದಕ್ಕೆ ‘ಜರಾಸಂಧಿ.” “ಒಂಟಿಕಾಲಿನ ಮೇಲೆ ಬೀಳುವುದು”. ಈ ಪಟ್ಟಿನಲ್ಲಿ ಎದುರಾಳಿಯು ಮುಂದಿಟ್ಟಿರುವ ಕಾಲಿನ ಮೇಲೆ ಪ್ರಯೋಗ ಮಾಡಲಾಗುತ್ತದೆ. ಕೈಕಾಲಿಗಳನ್ನು ಮುರಿಯುವಂತಹ ಪಟ್ಟೂ ಎಂಬ ಅರ್ಥವೂ ಇದೆ.  
 ‘ಅ’ ಮತ್ತು ‘ಬ’ ಎಂಬ ಇಬ್ಬರು ಕುಸ್ತಿ ಮಾಡುತ್ತಿದ್ದಾರೆ ಎಂದಿಟ್ಟುಕೊಳ್ಳೋಣ ‘ಬ’ ತನ್ನ ತೂಕ ಮತ್ತು ಶಕ್ತಿಯನ್ನು ಮುಂದಿಟ್ಟಿರುವ ಕಾಲಿನ ಮೇಲೆ ಬಿಟ್ಟಿರುತ್ತಾನೆ. ‘ಅ’ ಮಲ್ಲನು ‘ಬ’ನ ಮುಂದಿಟ್ಟಿರುವ ಕಾಲಿನ ಪಾದದ ಬಳಿ ರಭಸವಾಗಿ ನುಗ್ಗಿ ಗೆಣ್ಣಿನ ಹತ್ತಿರ ಎರಡೂ ಕೈಗಳಿಂದ ಭದ್ರವಾಗಿ ಹಿಡಿಯುತ್ತಾನೆ. ಅದೇ ವೇಗದಲ್ಲಿ ಕಾಲನ್ನು ಎಳೆದು ಕಾಲುಗಳ ಮಧ್ಯೆ ತಟ್ಟನೆ ‘ಬ’ನ ಎದೆಗೆ ತನ್ನ ಭುಜ ತಗಲುವಂತೆ ಮಾಡಿ ಎದುರಾಗಳಿಯ ಕಾಲನ್ನು ತನ್ನ ಎದೆಯವರೆಗೂ ಎತ್ತುತ್ತಾನೆ. ಅತಿ ಶೀಘ್ರದಲ್ಲಿಯೇ ಮತ್ತೊಂದು ಕಾಲಿನಿಂದ ಒಳಭಾಗದಿಂದ ‘ಬ’ನ ಮೊಣಕಾಲಿನ ಹಿಂಭಾಗಕ್ಕೆ ‘ಪಟ್’ಎಂದು ಎಗರಿಸುತ್ತಾನೆ. ಹೀಗೆ ಕುಸ್ತಿ ಕ್ರಿಯೆ ಮುಂದುವರಿಯುತ್ತದೆ.  
ಪ್ರತಿ ಕೆಲಸ ಅಥವಾ ಪಟ್ಟನ್ನು ಬಿಡಿಸಿಕೊಳ್ಳುವುದು (ತೋಡ್)  
 ‘ಅ’ ಮತ್ತು ‘ಬ’ನ ಮುಂದಿಟ್ಟ ಕಾಲಿನ ಮೇಲೆ ಪಟ್ಟನ್ನು ಪ್ರಯೋಗ ಮಾಡಲು ನುಗ್ಗುತ್ತಿರುವಾಗ ‘ಬ’ನು ಜಾಗೃತನಾಗಿ ತನ್ನ ಕಾಲನ್ನು ಹಿಂದೆ ಸರಿಸಿ ಬಗ್ಗಿರುವ ‘ಅ’ನನ್ನು ಅದುಮಿ ಹಿಡಿಯುತ್ತಾನೆ (ಮಲ್ಲಪ್ರಪಂಚ ಪು 21 ಎಂ. ನರಸಿಂಹಮೂರ್ತಿ, 2008) ಚಿತ್ರನೋಡಿ  
 ಉರಗಬಂಧ : ಇದನ್ನು ಉರ್ದುವಿನಲ್ಲಿ ಗಜಾಡೋಲ್ ಎನ್ನುವರು. ನಂದಿಘೋಷ್, ಜಯಭೈರವ, ಜಯಡಿಂಡಿಮ ಅಥವಾ ಮುಲ್ತಾನಿಯಲ್ಲಿಯೂ ಇದರ ಪ್ರಭಾವ (ಛಾಯೆ) ಇದೆ. ಇದೊಂದು ಪಟ್ಟನ್ನು ಬಿಡಿಸಿಕೊಳ್ಳುವ (ಪ್ರತಿ ಕೆಸಲ) ರೀತಿ.  
 ನಿನ್ನ ಎಡಕೈಯನ್ನು ಹಿಂದಿನಿಂದ ಅವನ ಎಡತೋಡೆಯ ಮೇಲ್ಭಾಗಕ್ಕೆ ಸೇರಿಸಿ ಎದುರಾಳಿಯನ್ನು ಮೇಲಕ್ಕೆ ಎತ್ತು. ಜಯಭೈರವ ಮತ್ತು ಜಯಡಿಂಡಿಮ ಮಲ್ತಾನಿ ಕೆಲಸಗಳಲ್ಲಿ ನಿನ್ನ ಎಡಗೈಯಿಂದ ಎದುರಾಳಿಯ ಬಲಗೈಯನ್ನು ಸುತ್ತಿ ಹಿಡಿದು ನಿನ್ನ ಬಲಗಡೆಗೂ ಮತ್ತು ನಿನ್ನ ಬಲಗೈಯಿಂದ ಎದುರಾಳಿಯ ಎಡಗೈಯನ್ನು ಸುತ್ತಿ ನಿನ್ನ ಎಡಗಡೆಗೇ ಕಲಿ ಹೊಡೆಯುವುದ (ಅಭ್ಯಾಸಮಾಡುವುದು). ಆದರೆ ಸುಪ್ರತೀಕ (ಟಾಂಗ್) ಮಾಡುವಾಗ ಮಾತ್ರ ನೀನು ಸುತ್ತಿಕೊಂಡಿರುವ ಕೈ ಕಡೆಯೇ ಕಲಿಹೊಡೆಯ ಬೇಕು ಈ ವಿಶೇಷ ಬದಲಾವಣೆಯನ್ನು ಗಮನಿಸಬೇಕು.  
 ಡೊಕ್ಕರ : ಪ್ರತಿಮಲ್ಲನ ಕಾಲುಗಳು, ಕೈಗಳು ಮತ್ತು ತಲೆಯನ್ನು ಕಾಲುಗಳಿಂದ ಸುತ್ತಿ ಒತ್ತುವುದಕ್ಕೆ “ಡೊಕ್ಕರ” (ಡೊಕ್ಕರ?) ಎಂಬ ವಿಜ್ಞಾನವೆಂದು ಹೇಳುತ್ತಾರೆ (ಮನಸೋಲ್ಲಾಸ ಕನ್ನಡ ಅನುವಾದ ದ್ವೀತಿಯ ಸಂಪುಟದ ಪುಟ 487)  
 ಕರವಲ(ಳ) : ‘ಕರವಲ’ವೆಂಬ ಪಟ್ಟನ್ನು ಪ್ರತಿಮಲ್ಲನು ಹಾಕಿದರೆ, ಹಿಂದಿನಿಂದ ಅವನ ಕಂಕುಳ ಸಂಧಿಯಲ್ಲಿ ಕಾಲಿನ ಬೆರಳನ್ನು ತೂರಿಸಿ ಅವನನ್ನು ಹಿಂದಕ್ಕೆ ತಳ್ಳಬೇಕು. ಹಾಗೆ ಮಾಡಲು ಅಸಾಧ್ಯವಾದರೆ ಅವನ ತೊಡೆಯನ್ನು ತನ್ನ ಎರಡು ತೊಡೆಗಳ ಮಧ್ಯೆ ಸಿಕ್ಕಿಸಿಕೊಂಡು ಅದುಮಿ ಹಿಡಿದು, ಅವನು ಮತ್ತೆ ಏನನ್ನು ಮಾಡದೆ ಆಗದಿರುವ ಹಾಗೆ ನಿಲ್ಲಿಸ ಬೇಕು (ಮಾ,ಲ್ಲಾಸ. ಕ. ಅನು. ದ್ವಿ. ಸಂ. ಪು. 488)  
 ಕುಮಾರವ್ಯಾಸನು ಉಲ್ಲೇಖಿಸಿರುವ 13 ರೀತಿಯ ಪಟ್ಟುಗಳು ಮತ್ತು ಅವುಗಳನ್ನು ಬಿಡಿಸಿಕೊಳ್ಳುವ ರೀತಿಯಲ್ಲಿ ಒಂದೇ ಪದ್ಯದಲ್ಲಿ ಸೆರೆ ಹಿಡಿದಿದ್ದು ಅವುಗಳ ಸರಿಯಾದ ವಿವರ ಕೇವಲ 5 ಪರಿಭಾಷಿಕಶಬ್ದಗಳ ವಿವರಣೆ ಸದ್ಯಕ್ಕೆ ದೊರಕಿದೆ. ಈ ಬಗ್ಗೆ ವಿದ್ವಾಂಸರು ಇನ್ನೂ ಹೆಚ್ಚಿನ ಸಂಶೋಧನೆ ಕೈಗೊಂಡರೆ ಆತನ ಕಾಲದ ಮಲ್ಲ ಕ್ರೀಡೆ ಅಥವಾ ಕುಸ್ತಿಯ ವಿವರಗಳು ಹೆಚ್ಚು ಸ್ಪಷ್ಟವಾಗಿ ಗೋಚರವಾಗುತ್ತವೆ.  
                    -ಡಾ. ಹರಿಹರ ಶ್ರೀನಿವಾಸ ರಾವ್
</details>
