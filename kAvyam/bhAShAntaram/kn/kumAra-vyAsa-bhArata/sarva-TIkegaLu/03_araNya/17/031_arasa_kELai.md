+++
title = "031 ಅರಸ ಕೇಳೈ"

+++

<details><summary>ಗದ್ಯ (ಕ.ಗ.ಪ) </summary>

31. ಜನಮೇಜಯನೇ ಕೇಳು, ಹತ್ತು ಸಾವಿರ ಆನೆಗಳು, ಎಂಟು ಸಾವಿರ ರಥಗಳು, ಸವಾರರೊಡಗೂಡಿದ ಕೋಟಿ ಕುದುರೆಗಳು, ಅಸಂಖ್ಯ ಭಟರುಗಳು ಕೌರವನ ಘೋಷಯಾತ್ರೆಯ ಸಿದ್ಧತೆಗೆ  ಒದಗಿದವು.
</details>

<details><summary>ಪದಾರ್ಥ (ಕ.ಗ.ಪ) </summary>

ವಾಘೆ - ಲಗಾಮು  
ಪರುಠವಣೆ - ಸಿದ್ಧತೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಘೋಷಯಾತ್ರೆ :ಘೋಷಯಾತ್ರೆ ಎಂಬುದು ಮಹಾಭಾರತದ ಕಾಲದಲ್ಲಿದ್ದ ಒಂದು ಪಶುಗಣನೆಯ ಸಂಪ್ರದಾಯ. ಸೈನಿಕರನ್ನು ಅಧಿಕಾರಿಗಳನ್ನು ಗಡಿಗ್ರಾಮಗಳಿಗೆ ಕಳಿಸುವುದು, ಗೋಗ್ರಾಮಗಳ ತನಿಖೆ ಮಾಡುವುದು ಗೋವತ್ಸಗಳ ಸಂಖ್ಯಾನ, ಲೇಖನ ಮುದ್ರಣಾದಿ ಕಾರ್ಯಗಳನ್ನು ಜರುಗಿಸುವುದು. ಘೋಷ ಎಂದರೆ ಸಂಸ್ಕೃತದಲ್ಲಿ ಗೊಲ್ಲರಹಳ್ಳಿ ಎಂಬರ್ಥವಿದೆ. ಒಂದು ನಾಡಿನ ಮುಖ್ಯ ಸಂಪತ್ತುಗಳಲ್ಲಿ ಗೋ ಸಂಪತ್ತೂ ಒಂದಲ್ಲವೆ? ಒಂದು ದಿನ ಒಬ್ಬ ಗೊಲ್ಲರವನು ಬಂದು ದ್ವೈತವನದಲ್ಲಿ ಗೋ ಶೇಖರಣೆ ನಡೆದಿದೆಯೆಂದೂ ಅಂಕನ, ಸಂಖ್ಯಾನ, ಮುದ್ರಣಗಳನ್ನು ಮಾಡಲು ಯಾರನ್ನಾದರೂ ಕಳಿಸಬೇಕೆಂದೂ ಕೌರವನ ಅದಿಕಾರಿಗಳನ್ನು ಕೇಳುತ್ತಾನೆ. ಇದೇ ಸಮಯಕ್ಕೆ ಒಬ್ಬನು ಧೃತರಾಷ್ಟ್ರನ ಬಳಿಗೆ ಬಂದು ದ್ವೈತವನದಲ್ಲಿ ಸರಿಯದ ಆಧಾರವಿಲ್ಲದೆ ಪಾಂಡವರು ತುಂಬ ಕಷ್ಟಪಡುತ್ತಿದ್ದಾರೆಂದೂ ಆ ಛಳಿಯಲ್ಲಿ ನೆಲದ ಮೇಲೆ ಮಲಗುತ್ತಿದ್ದಾರೆಂದೂ ದ್ರೌಪದಿಯ ಸ್ಥಿತಿಯಂತೂ ಕರುಣಾಜನಕವಾಗಿದೆಯೆಂದೂ ತಿಳಿಸುತ್ತಾನೆ. ಧೃತರಾಷ್ಟ್ರ ನೊಂದುಕೊಂಡರೆ ಕೌರವರು ಆನಂದಪಡುತ್ತಾರೆ. ಕರ್ಣಶಕುನಿಗಳು ಈ ಸಮಯದಲ್ಲಿ ನಾವೆಲ್ಲ ಅಲ್ಲಿಗೆ ಘೋಷಯಾತ್ರೆಯ ನೆವದಲ್ಲಿ ಹೋಗಿ ಪಾಂಡವರ ಸ್ಥಿತಿಯನ್ನು ಕಂಡು ಆನಂದಿಸುವ ಮತ್ತು ತಮ್ಮ ವೈಭವವನ್ನು ಪ್ರದರ್ಶಿಸಿ ಅವರ ಹೊಟ್ಟೆ ಉರಿಸುವ ಜಂಟಿ ಕಾರ್ಯಕ್ರಮವನ್ನು ಪ್ರಸ್ತಾವಿಸುತ್ತಾರೆ. ಆದರೆ ಅಲ್ಲಿ ಪಾಂಡವರೂ ಇದ್ದುದರಿಂದ ಈ ಹುಡುಗರು ಹೋಗಿ ಏನು ಆಭಾಸ ಮಾಡುತ್ತಾರೋ ಎಂಬ ಹೆದರಿಕೆ ಧೃತರಾಷ್ಟ್ರನಿಗೆ. ಆಗ ಕೌರವರು ಪಾಂಡವರ ಬಳಿಗೆ ಹೋಗುವುದಿಲ್ಲ ಎಂದು ಧೃತರಾಷ್ಟ್ರನಿಗೆ ಹೇಳಿ ಅವನ ಅಪ್ಪಣೆ ಪಡೆದು ಹೊರಡುತ್ತಾರೆ. ಕೌರವ ಸೇನೆ, ಅಸಂಖ್ಯಾತ ವಿಲಾಸಿನಿಯರು ಎಲ್ಲ ಅಲ್ಲಿ ಸೇರುತ್ತಾರೆ. ನೃತ್ಯಗೀತ ವಿಲಾಸಗಳಿಂದ ವಿಜೃಂಭಿಸುತ್ತಾರೆ. ಆದರೆ ಅವರ ದುರದೃಷ್ಟಕ್ಕೆ ಅಲ್ಲೊಂದು ಉದ್ಯಾನ ಸರೋವರ ಎಲ್ಲವೂ ಇದ್ದ ಜಗ ಗಂಧರ್ವಪತಿಗೆ ಸೇರಿದ್ದು. ಆಲ್ಲಿಗೆ ನುಗ್ಗಿದ ಕೌರವನ ದಂಡು ದಾಂಧಲೆ ಎಬ್ಬಿಸಿ ಗಂಧರ್ವನ ಕಾವಲಿನವರ ನಿದ್ರೆ ಕೆಡಿಸುತ್ತದೆ. ಕರ್ಣಾಧಿಗಳೂ ಸೈನಿಕರೂ ಇದ್ದುದರಿಂದ ಕಾವಲು ಸೇನೆಯನ್ನು ಓಡಿಸುತ್ತಾರೆ. ಇದನ್ನು ತಿಳಿದು ಗಂಧರ್ವರ ಒಡೆಯನಾದ ಚಿತ್ರಸೇನನೇ ಬರುತ್ತಾನೆ. ಅವನು ಕೌರವಸೇನೆಯನ್ನೂ, ಕರ್ಣಾದಿಗಳನ್ನೂ ಲೀಲಾಜಾಲವಾಗಿ ಎದುರಿಸಿ ಕರ್ಣನು ವಿಕರ್ಣನ ರಥದಲ್ಲಿ ಕುಳಿತು ಪಲಾಯನ ಮಾಡುವಂತೆ ಹೋರಾಡುತ್ತಾನೆ. ಕೌರವಾದಿಗಳನ್ನು ಹಿಂಗಟ್ಟು ಮುಂಗಟ್ಟು ಕಟ್ಟಿ ರಥದಲ್ಲಿ ಹಾಕಿಕೊಂಡು ಹೋಗುತ್ತಾನೆ. ಅವನ ಸ್ತ್ರೀ ಪರಿವಾರವನ್ನು ಬಂಧಿಸುತ್ತಾನೆ. ಅಳಿದುಳಿದ ಗಾಯಕರು ನರ್ತಕರು ವರ್ತಕರು ಧರ್ಮರಾಯನ ಬಳಿಗೆ ಓಡಿ ಬಂದು ಕೌರವನನ್ನು ಬಿಡಿಸುವಂತೆ ಕೋರುತ್ತಾರೆ. ಕೂಡಲೇ ಧರ್ಮರಾಯನು ಭೀಮನಿಗೆ ಹೇಳುತ್ತಾನೆ. ಆದರೆ ಭೀಮ ಒಪ್ಪದಿದ್ದಾಗ ಅರ್ಜುನನಿಗೆ ಹೇಳುತ್ತಾನೆ. ಅರ್ಜುನನು ಗಂಧರ್ವನ ಮೇಲ ಯುದ್ಧಕ್ಕೆ ಹೊರಟಾಗ ಭೀಮಾದಿಗಳೂ ಸೇರಿಕೊಳ್ಳುತ್ತಾರೆ. ನಾಲ್ವರೂ ಸೇರಿ ಕೌರವಾದಿಗಳನ್ನು ಬಿಡಿಸಿಕೊಂಡು ಬರುತ್ತಾರೆ. ಧರ್ಮರಾಯನು ದುರ್ಯೋಧನನಿಗೆ ಹಿತೋಪದೇಶ ಮಾಡಿ ಪ್ರೀತಿಯಿಂದಲೇ ಕಳಿಸಿಕೊಡುತ್ತಾನೆ. ತುಂಬ ಅವಮಾನಿತನಾದ ಕೌರವನು ಗಂಗಾತೀರದಲ್ಲಿ ಉಳಿದುಕೊಂಡು ಪ್ರಾಯೋಪವೇಶ ಮಾಡಿ ಸಾಯುವ ಮನಸ್ಸು ಮಾಡುತ್ತಾನೆ. ಅಷ್ಟರಮಟ್ಟಿಗೆ ತೇಜೋವಧೆ ಅವನ ಮೇಲೆ ಪರಿಣಾಮ ಮಾಡಿತ್ತು.  
ಇದು ವಾಸ್ತವವಾಗಿ ಕೌರವನ ಸ್ವಯಂಕೃತಾಪರಾಧ. ಕರ್ಣನ ಬೊಗಳೆ ಮಾತಿನಲ್ಲಿ ಶಕುನಿಯ ಮಾತಿನಲ್ಲಿ ಇಟ್ಟ ನಂಬಿಕೆಯ ದುಷ್ಫಲ ಇದು. ಪಾಂಡವರನ್ನು ಕೆಣಕಲು ಹೋದವರು ಅವರ ಸಹಾಯದಿಂದಲೇ ಜೀವ ಉಳಿಸಿಕೊಳ್ಳಬೇಕಾದ ಸ್ಥಿತಿಗೆ ತಲುಪಿದರು.  
ವಿನಾಕಾರಣ ಮತ್ಸರಿಸುವವರಿಗೆ, ಬೇರೊಬ್ಬರ ತೇಜೋವಧೆ ಮಾಡಲು ಹೋಗುವವರಿಗೆ ಅಹಂಕಾರಿಗಳಿಗೆ ಪ್ರಕೃತಿಯೇ ನ್ಯಾಯ ತೀರ್ಮಾನ ಮಾಡಿ ಶಿಕ್ಷೆ ವಿಧಿಸುತ್ತದಲ್ಲವೆ?
</details>
