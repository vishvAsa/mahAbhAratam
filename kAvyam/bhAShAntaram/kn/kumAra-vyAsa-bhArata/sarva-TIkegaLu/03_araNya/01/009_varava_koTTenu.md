+++
title = "009 ವರವ ಕೊಟ್ಟೆನು"

+++

<details><summary>ಗದ್ಯ (ಕ.ಗ.ಪ) </summary>

9. ನಿನಗೆ ವರವನ್ನು ಕೊಟ್ಟಿದ್ದೇನೆ ಇಗೋ ಈ ಸ್ವರ್ಣ ಪಾತ್ರೆಯಿದೆ. ಇದು ವಿವಿಧ ರೀತಿಯ ಅನ್ನಪಾನಗಳ ಅಕ್ಷಯ ಪಾತ್ರೆ. ನಿನ್ನ ಹೆಂಡತಿ ಇದನ್ನು ಉಪಯೋಗಿಸಿ ಅಡುಗೆಯನ್ನು ಸಿದ್ಧಗೊಳಿಸಲಿ. ಬಳಿಕ ಲಕ್ಷಾಧಿಕ ಸಂಖ್ಯೆಯ ಜನರು ಊಟಮಾಡಲಿ ಆ ನಂತರ ನೀವು ಅದರ ನಂತರ ದ್ರೌಪದಿ ಊಟ ಮಾಡಲಿ. ಪ್ರತಿದಿನವೂ ಇದೇ ಕ್ರಮವೆಂದು ಸೂರ್ಯ ಹೇಳಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಚರುಕ-ಪಾತ್ರೆ  
ತವನಿಧಿ - ಅಕ್ಷಯ ಪಾತ್ರೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಅಕ್ಷಯಪಾತ್ರೆ - ಇದೊಂದು ತಾಮ್ರದ ಪಾತ್ರೆ, ''ತಾಮ್ರಸ್ಯ ಪಿಠರಂ ಪಾತ್ರಂ ಮಯಾ ದತ್ರಾ ನರಾಧಿಪ.'' ಎಂದು ಸೂರ್ಯನೇ ಬಂದು ಧರ್ಮರಾಯನಿಗೆ ಕೊಟ್ಟದ್ದು. ಅರಣ್ಯಪರ್ವದಲ್ಲಿ ಬರುವ ಈ ಅಕ್ಷಯ ಪಾತ್ರೆಯ ಪ್ರಸಂಗವು ಮೂಲಭಾರತದಲ್ಲಿ ಇಲ್ಲವೆಂದೂ ಎಲ್ಲಿಂದಲೋ ಬಂದು ಸೇರಿಕೊಂಡಿದೆಯೆಂದೂ ಹೇಳುತ್ತಾರೆ. ಈ ಭಾಗ ಪ್ರಕ್ಷೇಪ ಎನ್ನಲು ಹಲವಾರು ಇತರ ಆಧಾರಗಳಿವೆ. ವನಪರ್ವದ ಹಲವಾರು ಕಡೆಗಳಲ್ಲಿ ಕಾಡಿನ ಆಹಾರ ಮುಗಿಯುತ್ತಾ ಬಂದದ್ದರಿಂದ ಪಾಂಡವರು ಜಾಗ ಬದಲಾಯಿಸಬೇಕಾಯಿತು ಎಂಬ ವಿವರಣೆ ಇದೆ. ಆಹಾರಕ್ಕೆಂದು ಪಾಂಡವರು ಬೇಟೆಗೆ ಹೋದ ಪ್ರಸಂಗಗಳೂ ಇವೆ. ಒಂದು ಕಡೆಯಂತೂ ಧರ್ಮರಾಯನ ಕನಸಿನಲ್ಲಿ ಆ ಕಾಡಿನ ಪ್ರಾಣಿಗಳೇ ಬಂದು ತಮ್ಮ ವಂಶ ಕ್ಷೀಣಿಸುತ್ತಿದೆಯೆಂದೂ ಅದನ್ನು ಕೊನೆಗಾಣಿಸಬಾರದೆಂದು ಬೇಡಿಕೊಂಡವು ಎಂಬ ಮಾತಿದೆ. ಆದ್ದರಿಂದ ಅಕ್ಷಯಪಾತ್ರೆಯದು ಒಂದು ಸುಂದರ ಕವಿ ಕಲ್ಪನೆಯೆಂದೂ ಈಚೆಗೆ ಮಹಾಭಾರತಕ್ಕೆ ಸೇರಿರಬಹುದೆಂದೂ ಊಹಿಸಲಾಗಿದೆ. ಹಾಗೆಯೇ ದುರ್ವಾಸಾತಿಥ್ಯವೂ ಪ್ರಕ್ಷೇಪ ಎಂದು ಹೇಳುತ್ತಾರೆ.  
ಈಗ ಕಥಾ ಭಾಗಕ್ಕೆ ಬರೋಣ. ವೈಭವದಿಂದ ಬದುಕಿ ಸಾವಿರಾರು ಜನಕ್ಕೆ ಅನ್ನದಾನ ಮಾಡುತ್ತಿದ್ದ ಧರ್ಮರಾಯನು ಎಲ್ಲವನ್ನೂ ಜೂಜಿನಲ್ಲಿ ಕಳೆದುಕೊಂಡು ಕಾಡಿಗೆ ಹೋಗಬೇಕಾದ ಸ್ಥಿತಿ ಬಂದಿತು. ಕೆಲವರು ಪ್ರಜೆಗಳು ಅವನ ಹಿಂದೆಯೇ ಬಂದರು. ತಮಗೆ ಆಹಾರ ವಸತಿ ಪೂರೈಸಬೇಕಾಗಿಲ್ಲ. ನಮ್ಮ ಯೋಗ್ಷಕ್ಷೇಮವನ್ನು ನಾವು ನೋಡಿಕೊಂಡು ನಿನ್ನ ಬಳಿಯೇ ಇರುತ್ತೇವೆ ಎಂದರು. ಆದರೆ ಆ ಸಾಧು ಜನರಿಗೆ ಅನ್ನ ಒದಗಿಸುವ ಕೆಲಸ ತನ್ನದು, ಅದನ್ನು ಹೇಗೆ ಪೂರೈಸುವುದು? ಎಂಬ ಚಿಂತೆಯಿಂದ ಧೌಮ್ಯರ ಸಲಹೆ ಕೇಳಿದ. ಆಗ ಧೌಮ್ಯರು ಸೂರ್ಯೋಪಾಸನೆ ಮಾಡಿ ಅಕ್ಷಯ ಪಾತ್ರೆಯನ್ನು ಪಡೆಯುವಂತೆ ಸ್ರಚಿಸಿದರು. ಅವರ ಸಲಹೆಯಂತೆ ಧರ್ಮರಾಯನು ಗಂಗಾನದಿಯಲ್ಲಿ ನಿಂತು ಆಚಮನ ಮಾಡಿ ನಿಷ್ಠೆಯಿಂದ ಏಕಾಗ್ರಚಿತ್ರದಿಂದ, ಸೂರ್ಯನ ಅಷ್ಟೋತ್ತರ ಶತನಾಮಗಳನ್ನು ಜಪಿಸಿದ. ''ತ್ವಂ ಭಾನೋ ಜಗತಶ್ಚಕ್ಷುಃ'' ಎಂದು ಆರಂಭವಾಗುವ ಪ್ರಸಿದ್ಧ ಸೂರ್ಯಸ್ತುತಿಯ ಶ್ಲೋಕಗಳನ್ನು ಧರ್ಮರಾಯ ಹೇಳುತ್ತ ಸೂರ್ಯ ಪೂಜೆ ಮಾಡಿದ. ಸೂರ್ಯನು ತೃಪ್ತನಾಗಿ ತಾಮ್ರದ ಅಕ್ಷಯಪಾತ್ರೆಯನ್ನು ಕೊಟ್ಟ (ಇದನ್ನು ಕುಮಾರವ್ಯಾಸನು ಚಿನ್ನದ ಪಾತ್ರ ಎಂದಿದ್ದಾನೆ). ಇದನನು ಮಹಾನಸ (ಅಡಿಗೆಮನೆ)ದಲ್ಲಿ ಇಟ್ಟು ದ್ರೌಪದಿಯು ಪೂಜಿಸಬೇಕಾಗಿತ್ತು. ಬೆಳಗಿನಿಂದ ಸಂಜೆಯವರೆU ಅಂದರೆ ದ್ರೌಪದಿಯು ಸಂಜೆ ಊಟ ಮಾಡುವವರೆಗೆ ಈ ಪಾತ್ರೆಯಿಂದ ಅನ್ನ ಭಕ್ಷ್ಯ ಪೇಯ ಚೋಷ್ಯ ಫಲ ಮುಂತಾದ ಎಲ್ಲ ಬಗೆಯ ಆಹಾರವನ್ನೂ, ತರಕಾರಿಗಳನ್ನೂ ಅಕ್ಷಯವಾಗಿ ಪಡೆಬಯಬಹುದಿತ್ತು. ''ಹನ್ನೆರಡು ವರ್ಷಗಳ ಕಾಲ ನಿಮಗೆ ಬೇಕಾದ ಚತುರ್ವಿದ ಆಹಾರವು ಯಥೇಚ್ಛವಾಗಿ ದೊರಕುವಂತಾಗಲಿ'' ಎಂದು ಸ್ವಯಂ ಸೂರ್ಯನೇ ಹೇಳಿದ್ದ. ಅಷ್ಟೇ ಅಲ್ಲ, ''ವನವಾಸ ಅಜ್ಞಾತನವಾಸಗಳ ನಂತರ ನಿನಗೆ ಮತ್ತೆ ರಾಜ್ಯವು ಪ್ರಾಪ್ತವಾಗುತ್ತದೆ'' ಎಂದೂ ಹೇಳಿದ. ಇದನ್ನು ತಿಳಿದ ಕೌರವನು ದ್ರೌಪದಿಯ ಊಟವಾದ ನಂತರ ಅವಳ ಮನೆಗೆ ಹೋಗಿ ಆಹಾರವನ್ನು ಬೇಡುವಂತೆ ದುರ್ವಾಸನನ್ನು ಕಳಿಸಿದ್ದು, ಅನಂತರ ಶ್ರೀಕೃಷ್ಣನು ಆ ಪಾತ್ರೆಯಲ್ಲಿ ಆಹಾರ ಬರಿಸಿ ಪಾಂಡವರನ್ನು ಕಾಪಾಡಿದ್ದು ಎಲ್ಲರಿಗೂ ಗೊತ್ತಿರುವ ಸಂಗತಿಯೇ ಆಗಿದೆ. ದುರ್ವಾಸಾತಿಥ್ಯ ಎಂಬ ಪ್ರಸಿದ್ಧ ಕಥಾಖಂಡವು ಈ ವಿಷಯವನ್ನು ವಿಸ್ತಾರವಾಗಿ ಚಿತ್ರಿಸಿದೆ.
</details>
