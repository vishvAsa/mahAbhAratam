+++
title = "013 ಹೋದ ಕೃತಿಯನ್ತಿರಲಿ"

+++

<details><summary>ಗದ್ಯ (ಕ.ಗ.ಪ) </summary>

13. 'ಆದುದು ಆಗಿಹೋಯಿತು, ಇನ್ನು ಮುಂದಾದರೂ ಪಾಂಡವರನ್ನು ಕರೆಸಿ ಅವರನ್ನು ಆದರಿಸಿ ಭೂಮಿಯನ್ನು ಕೊಡು' ಎಂದು ಹೇಳಲು, ಕೌರವನು ರೋಷದಿಂದ ಥಟ್ಟನೆ ಮೇಲಕ್ಕೆದ್ದು ತನ್ನ ತೊಡೆಯನ್ನು ತಟ್ಟಿ 'ಭೂಮಿಯನ್ನು ಶತ್ರುವಿಗೆ ಕೊಡುವುದುಂಟೇ' ಎನ್ನಲು ಮೈತ್ರೇಯನು ಸಿಟ್ಟಿನಿಂದ ಶಪಿಸಿದನು.
</details>

<details><summary>ಪದಾರ್ಥ (ಕ.ಗ.ಪ) </summary>

ಖೊಪ್ಪರಿಸಿ-ಜಿಗಿದು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮೈತ್ರೇಯ ಶಾಪ - ಮೈತ್ರೇಯರು ಮಹಾತಪಸ್ವಿಗಳು. 'ಪಾರಿಕಾಂಕ್ಷ ಪ್ರವರ' ಎಂದು ಕುಮಾರವ್ಯಾಸ ಇವರನ್ನು ಪ್ರಶಂಶಿಸಿದ್ಧನೆ. ಮೈತ್ರೇಯರು ಧರ್ಮರಾಯನ ಆಸ್ಥಾನದಲ್ಲಿಯೂ ಸ್ವಲ್ಪಕಾಲ ಇದ್ದರು. ಕುಶಾರವ ಮತ್ತು ಮಿತ್ರೆ ಈ ದಂಪತಿಗಳ ಮಗ ಮೈತ್ರೇಯ. ವೇದವ್ಯಾಸರೊಂದಿಗೆ ಧರ್ಮಜಿಜ್ಞಾಸೆ ನಡೆಸಿದ ಪ್ರಚಂಡರೆಂದು ಅನುಶಾಸನ ಪರ್ವದಲ್ಲಿ ಹೇಳಲಾಗಿದೆ. ಅರಣ್ಯಪರ್ವದಲ್ಲಿ ಇವರ ಪ್ರವೇಶವಿದೆ. ಕಾಡಿನಲ್ಲಿರುವ ಪಾಂಡವರನ್ನು ಕೊಲ್ಲಬೇಕೆಂದು ಕೌರವ ದುಶ್ಯಾಸನ, ಕರ್ಣ, ಶಕುನಿ ಹೊರಟಾಗ ವೇದವ್ಯಾಸರೇ ಅಡ್ಡ ಬಂದು ಅದನ್ನು ತಪ್ಪಿಸಿ ''ಮೈತ್ರೇಯರು ಬರುತ್ತಾರೆ, ಅವರ ಮಾತು ಕೇಳು'' ಎಮದು ಧೃತರಾಷ್ಟ್ರನಿಗೆ ಹೇಳಿಹೋದರು.  
ಮೈತ್ರೇಯರು ಧೃತರಾಷ್ಟ್ರನ ಬಳಿಗೆ ಬಂದಾಗ ಕೌರವನೂ ಅಲ್ಲಿಯೇ ಇದ್ದ. ಕೌರವನು ಮೋಸದ ಜೂಜಿನಲ್ಲಿ ಗೆದ್ದಿರುವುದರಿಂದ ಒಳ್ಳೆಯದಾಗುವುದಿಲ್ಲವೆಂದೂ, ಕೂಡಲೇ ಪಾಂಡವರನ್ನು ಹಿಂದಕ್ಕೆ ಕರೆಸಬೇಕೆಂದೂ ಕಾಮ್ಯಕ ವನದಲ್ಲಿರುವ ಪಾಂಡವರನ್ನು ತಾನು ಕಂಡು ಬಂದಿರುವುದಾಗಿಯೂ ಹೇಳಿದ ಮೈತ್ರೇಯರು ಈಗ ಸಂಧಿ ಮಾಡಿಕೊಳ್ಳದಿದ್ದರೆ ಮುಂದೆ ಕೌರವರಿಗೆ ಉಳಿಗಾಲವಿಲ್ಲ ಎಂಬ ಭವಿಷ್ಯ ವಚನವನ್ನು ಹೇಳಿದರು. ಆದರೆ ಆಶ್ಚರ್ಯವೆಂದರೆ ಮೈತ್ರೇಯರು ಅಷ್ಟು ದೀರ್ಘಕಾಲ ಮಾತಾಡಿದರೂ ಧೃತರಾಷ್ಟ್ರ ಬಾಯಿ ಬಿಡಲಿಲ್ಲ. ಕೌರವನ ಕಡೆಗೆ ತಿರುಗಿದರೆ ಅವನೂ ಕೂಡ ಮಾತಾಡದೆ ತನ್ನ ತೊಡೆಗಳನ್ನು ಜೋರಾಗಿ ಕುಟ್ಟಿಕೊಳ್ಳುತ್ತ, ಕಾಲಿನಿಂದ ನೆಲವನ್ನು ಧಟ್ಟಿಸುತ್ತ ತಿರಸ್ಕಾರ ಭಂಗಿಯಲ್ಲಿ ನಗುತ್ತ ಕುಳಿತಿದ್ದ. ಸಿಟ್ಟಿಗೆದ್ದ ಮೈತ್ರೇಯರು ವಿಧಿಯಿಂದ ಪ್ರೇರಿತರಾಗಿ ಹೀಗೆಂದು ಶಾಪ ಕೊಟ್ಟರು:  
''ಯಸ್ಮಾತ್ ತ್ವಂ ಮಾಮನಾದೃತ್ಯನೇಮಾಂವಾಚಂ ಚಿಕೀರ್ಷಸಿ  
ತಸ್ಮಾದಸ್ಯಾಭಿಮಾನಸ್ಯ ಸದ್ಯಃ ಫಲಮವಾಪ್ನುಹಿ  
ತ್ವದಭಿದ್ರೋಹ ಸಂಯುಕ್ತಂ ಯುದ್ದ ಮುತ್ಪತ್ಯಸ್ಯತೇ ಮಹತ್  
ತತ್ರಭೀಮೋ ಗಧಾಘಾತೈಃ ತವೋರುಂ ಭೇತ್ಸ್ಯತೇ ಬಲೀ''  
ಅಯ್ಯಾ ''ಕೌರವ, ನೀನು ನನ್ನನ್ನು ಅನಾದರಿಂದ ಕಂಡಿದ್ದು, ನನ್ನ ಮಾತನ್ನು ಕೇಳುತ್ತಿಲ್ಲ. ಇದರ ಫಲವನ್ನು ಅನುಭವಿಸು. ನಿನ್ನ ದ್ರೋಹದ ಕಾರಣದಿಂದ ಭಾರಿಯ ಸಮರವಾಗುತ್ತದೆ. ಅಲ್ಲಿ ಬಲಶಾಲಿಯಾದ ಭೀಮಸೇನನು ನಿನ್ನ ತೊಡೆಯನ್ನು ಮುರಿಯುತ್ತಾನೆ.''  
ತಪಸ್ವಿಗಳ ಸ್ವಭಾವ ತಿಳಿದಿದ್ದರೂ ಅವರನ್ನು ಅವಮರ್ಯಾದೆಯಿಂದ ಕಂಡ ಅವಿನೀತನಾದ ದುರ್ಯೋಧನ ತಾನಾಗಿ ಈ ಶಾಪ ತಂದುಕೊಂಡಿದ್ದಾನೆ. 'ಮುನಿ' ಎಂದ ಮೇಲೆ ಕೇಳಬೇಕೆ? ತಮ್ಮ ಬಗೆಗೆ ಕೆಟ್ಟದಾಗಿ ನಡೆದುಕೊಂಡವರ ಮೇಲೆ ಮುನಿದು ಶಾಪವಿತ್ತಿರುವುದು ಅವರ ಸ್ವಭಾವಕ್ಕೆ ಸಹಜವಾಗಿದೆ.
</details>
