+++
title = "027 ಎಲೆಲೆ ರಾಕ್ಷಸ"

+++

<details><summary>ಗದ್ಯ (ಕ.ಗ.ಪ) </summary>

27. ಅಷ್ಟರಲ್ಲಿ 'ಎಲಾ, ರಾಕ್ಷಸ, ಭೀತಿಗೊಳ್ಳದೇ ನಿಲ್ಲು. ಅರೆಕ್ಷಣದಲ್ಲಿ ಅರಸುಗಳು ನಿನ್ನನ್ನು ಗೆಲ್ಲುತ್ತಾರೆ' ಎಂದು ಧೌಮ್ಯನು ರಕ್ಷೋಘ್ನ ಮಂತ್ರವನ್ನು ಜಪಿಸಿ, ದಿಗ್ಬಂಧನವನ್ನು ರಚಿಸಿ, ಧರ್ಮರಾಯನ ಮುಂದೆ ಎಲ್ಲರನ್ನೂ ಸಂತೈಸಿದನು.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಧೌಮ್ಯ ಮಹರ್ಷಿ - ಪರಿಚಯವು ಸ್ನೇಹಕ್ಕೆ ತಿರುಗಿ ಆಜನ್ಮ ಪರ್ಯಂತ ಉಳಿದುಕೊಂಡು ಬಂದುದಕ್ಕೆ ಧೌಮ್ಯರ ಕಥೆಯೇ ಸಾಕ್ಷಿ. ಪಾಂಡವರಿಗೆ ಧರ್ಮತತ್ವವನ್ನು ತಿಳಿದ ಪವಿತ್ರ ಚರಿತ್ರನಾದ ಒಬ್ಬ ಪುರೋಹಿತನ ಕೊರತೆಯಿದೆ ಎಂದು ಅಂಗಾರಪರ್ಣನೆಂಬ ಗಂಧರ್ವಮಿತ್ರನು ಹೇಳಿದನು. ಆತನ ಸಲಹೆಯಂತೆ ಪಾಂಡವರು ಸಮೀಪದಲ್ಲಿಯೇ 'ಉತ್ಕಟ' ಎಂಬ ಪುಣ್ಯತೀರ್ಥದಲ್ಲಿ ತಪಸ್ಸು ಮಾಡುತ್ತಿದ್ದ ಧೌಮ್ಯರನ್ನು ಸಂದರ್ಶಿಸಿ ಬೇಡಿಕೊಂಡರು.  
ಆಚಾರ್ಯ ಬೃಹಸ್ಪತಿಗೆ ಸಮಾನರಾಗಿದ್ದ ಧೌಮ್ಯರು ಒಪ್ಪಿಕೊಂಡು ಪಾಂಡವರೊಂದಿಗೆ ಪಾಂಚಾಲನಗರಿಗೆ ಬಂದರು. ಹೀಗೆ ದ್ರೌಪದೀ ಸ್ವಯಂವರದ ಸಂದರ್ಭದಲ್ಲಿ ಪಾಂಡವರ ಕೈಹಿಡಿದ ಈ ವೇದವೇದಾಂಗ ನಿಪುಣ ಧೌಮ್ಯರು ಮುಂದೆ ಪಾಂಡವರು ಅಜ್ಞಾತವಾಸಕ್ಕೆಂದು ತೆರಳುವವರೆಗೆ ಅವರ ಜೊತೆಯಲ್ಲಿಯೇ ಇದ್ದು ಅವರನ್ನು ಮುನ್ನಡೆಸಿದರು.  
ರಾಜಸೂಯದ ಸಂದರ್ಭದಲ್ಲಿ ಜಗತ್ತಿನ ಎಲ್ಲ ಶ್ರೇಷ್ಠ ತಪಸ್ವಿಗಳನ್ನು ಧರ್ಮರಾಯನು ಬರಮಾಡಿಕೊಂಡಿದ್ದು ಧೌಮ್ಯರ ಸಹಾಯದಿಂದ. ಕೇವಲ ಋಷಿಯ ತಮ್ಮನಾದ ಧೌಮ್ಯರು ಪಾಂಡವರನ್ನು ಒಬ್ಬೊಬ್ಬರಾಗಿ ದ್ರೌಪದಿ ವರಿಸುವಾಗ ಪುರೋಹಿತರಾಗಿದ್ದುದೇ ಅಲ್ಲದೆ, ಪಾಂಡವರ ಮಕ್ಕಳಿಗೆಲ್ಲ ಜಾತಕರ್ಮಾಧಿಗಳನ್ನು ನೆರವೇರಿಸಿದರು. ರಾಜಸೂಯಯಾಗದ ಮುಖ್ಯ ಪುರೋಹಿತರಾಗಿದ್ದರು.  
ಸುಖದ ಕಾಲದಲ್ಲಿ ಮಾತ್ರವಲ್ಲದೆ ಪಾಂಡವರು ರಾಜ್ಯಭ್ರಷ್ಟರಾಗಿ ವನವಾಸಕ್ಕೆಂದು ತೆರಳಿದಾಗ ಕೂಡ ಧೌಮ್ಯರು ಪಾಂಡವರ ಕೈಬಿಡಲಿಲ್ಲ. ಇದು ಅವರ ಕರ್ತವ್ಯನಿಷ್ಠೆಯನ್ನು ಸ್ರಚಿಸುವಂಥ ಒಂದು ಆದರ್ಶಸಂಕಲ್ಪ.  
ಪಾಂಡವರಿಗೆ ಕೆಡುಕಾಗದಂತೆ ರಕ್ಷೋಘ್ನ ಸೂಕ್ತವನ್ನು ಪಠಿಸುತ್ತ ಹೊರಡುತ್ತಿದ್ದ ಧೌಮ್ಯರು ಮಹಾ ನೀತಿಪಾಠಕರೂ ವಿಜ್ಞಾನಿಗಳೂ ಆಗಿದ್ದರು. ವನವಾಸದ 163ನೇ ಅಧ್ಯಾಯದಲ್ಲಿ ಅವರು ಸೂರ್ಯ, ಚಂದ್ರರನ್ನು ಕುರಿತು ಅವರ ಚಲನೆಯನ್ನು ಕುರಿತು ಹೇಳಿದ ಸಂಗತಿಗಳು ಸ್ಮರಣೀಯವಾಗಿದೆ. ಕಾಡಿನಲ್ಲಿ ಸಂಚರಿಸುತ್ತಿದ್ದಾಗ ಕಿಮ್ಮೀರ ದಾನವನ ಮಯಾಜಾಲವನ್ನು ಭೇದಿಸಿದ ಕೀರ್ತಿಯೂ ಇವರದೇ ಆಗಿದೆ. ಶಾಚಿತಿಪ್ರಿಯರೂ ಅಹಿಂಸಾವಾದಿಗಳೂ ಆಗಿದ್ದ ಧೌಮ್ಯರು ಜಯದ್ರಥನು ದ್ರೌಪದಿಯನ್ನು ಕದ್ದೊಯ್ಯುತ್ತಿದ್ದಾಗ ತಮ್ಮ ಶಕ್ತಿಮೀರಿ ಅವನೊಂದಿಗೆ ಹೋರಾಡಿದರು.  
ಪಾಂಡವರು ವಿರಾಟನಗರಕ್ಕೆ ಹೋದ ಮೇಲೆ ಧೌಮ್ಯರು ಪಾಟಿಯಾಲ ರಾಜ್ಯಕ್ಕೆ ಹೋಗಿದ್ದರು. ಅಲ್ಲಿ ಕೂಡ ಅವರು ಅಗ್ನಷ್ಟೋಮ ಯಾಗ ಮಾಡುತ್ತ ಪಾಂಡವರಿಗೆ ರಕ್ಷಾಕವಚವಾಗಿ ನಿಂತಿದ್ದರು.  
ಮಹಾಭಾರತ ಯುದ್ಧಾನಂತರ ಕ್ಷತ್ರಿಯ ವೀರರೆಲ್ಲರಿಗೆ ಶ್ರಾದ್ಧ ಕರ್ಮಗಳನ್ನು ಮಾಡಿಸಿದ ಧೌಮ್ಯರು ಧರ್ಮರಾಯನ ಪಟ್ಟಾಭಿಷೇಕದ ನಂತರ ಧರ್ಮರಾಯನಿಗೆ ಬೋಧಿಸಿದ ರಾಜಧರ್ಮದ ರಹಸ್ಯವು ಅನುಶಾಸನ ಪರ್ವದ 127ನೇ ಅಧ್ಯಾಯದಲ್ಲಿ ವರ್ಣಿತವಾಗಿದೆ. ಧರ್ಮರಾಯನು ಧರ್ಮನಿಷ್ಠನೂ ಸಚಿವಾದ ಕುಶಲನೂ ಮಹಾಜ್ಞಾನಿಯೂ ಆಗಿದ್ದ ಬೆಳೆದದ್ದು ಧೌಮ್ಯರ ಸಂಪರ್ಕ ಭಾಗ್ಯದಿಂದ ಎಂಬುದನ್ನು ಮರೆಯುವಂತಿಲ್ಲ
</details>
