+++
title = "045 ತ್ರೇತೆಯಲಿ ಬಲಿರಾಜ್ಯ"

+++

<details><summary>ಗದ್ಯ (ಕ.ಗ.ಪ) </summary>

45. ತ್ರೇತಾಯುಗದಲ್ಲಿ ಬಲಿಯ ರಾಜ್ಯಭಾರ ಲೋಕವಿಖ್ಯಾತವಾಗಿತ್ತು. ಅವನು ಕೈಕೊಂಡ ಅಶ್ವಮೇಧಯಾಗದಲ್ಲಿ ಈ ಹರಿ ಹೋಗಿ   
ವಾಮನನಾಗಿ ಮೂರು ಹೆಜ್ಜೆ ಭೂಮಿಯನ್ನು ಯಾಚಿಸಿದ. ದಾನ ಪಡೆದ ಮೇಲೆ ಒಂದು ಹೆಜ್ಜೆಗೆ ಭೂಮಿಯನ್ನೆಲ್ಲ ಅಳೆದ. ಅನಂತರ   
ಎರಡನೆಯ ಹೆಜ್ಜೆಗೆ ಬ್ರಹ್ಮಾಂಡದ ಮೇಲಿನ ಅರ್ಧಗೋಳವನ್ನು ಅಳೆದುಕೊಂಡ.
</details>

<details><summary>ಪದಾರ್ಥ (ಕ.ಗ.ಪ) </summary>

ಕಮಲಜ ಕಟಾಹೋದ್ಭೂತ - ಬ್ರಹ್ಮನಿಂದ ಸೃಷ್ಟಿಯಾದದ್ದೆಲ್ಲವನ್ನೂ (ಇಡೀ ಬ್ರಹ್ಮಾಂಡವನ್ನು)  
ಕಟಾಹ - ಗೋಳ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಬಲಿ : -  
ಬಲಿಪಾಡ್ಯಮಿ ಎಂಬ ಹಬ್ಬ ಇಂದಿಗೂ ಆಚರಣೆಯಲ್ಲಿದೆ. ಬಲಿ ಎಂಬ ರಾಕ್ಷಸನು ಪ್ರಹ್ಲಾದನ ಮೊಮ್ಮಗ, ವಿರೋಚನನ ಮಗ, ಬಾಣಾಸುರನ ತಂದೆ, ವಿಷ್ಣುವು ವಾಮನ ರೂಪದಲ್ಲಿ ಬಂದು ಇವನನ್ನು ಭೂಗತಗೊಳಿಸಬೇಕಾಯಿತು. ಇವನು ಐಶ್ವರ್ಯ ಬಲ ಸಮ್ಮೂಢನಾಗಿದ್ದನೆಂದು ಭಾರತ ಹೇಳುತ್ತದೆ. ಏಕೆಂದರೆ ಉಳಿದ ದೇವತೆಗಳಿಗೂ ಇವನನ್ನು ಗೆಲ್ಲಲಾಗಲಿಲ್ಲ. (ಅವಧ್ಯೈಃಸರ್ವದೇವತೈಃ)  
ಬಲಿ ಮಹಾಬಲಿಷ್ಠನಾದ ರಾಕ್ಷಸ ಚಕ್ರವರ್ತಿಯಾಗಿದ್ದ. ಇಂದ್ರಾದಿ ಸಮಸ್ತ ದೇವತೆಗಳ ಮೇಲೆ ಯುದ್ದ ಮಾಡಿ ಅವರನ್ನೆಲ್ಲ ಗೆದ್ದಿದ್ದ. ಮಹಾಸಮರ್ಥನಾದ ಆತನ ಆಡಳಿತದಲ್ಲಿ ದೇವತೆಗಳು ಮತ್ತು ಬ್ರಾಹ್ಮಣರನ್ನು ಹೊರತುಪಡಿಸಿ ಉಳಿದವರೆಲ್ಲ ಪರಮಸುಖಿಗಳಾಗಿದ್ದರು. ಈ ವಿಜಯದ ಗಾಥೆಯನ್ನು ಆದಿಪರ್ವದ ಅರವತ್ತೈದನೆಯ ಪರ್ವ ವಿವರಿಸುತ್ತದೆ. ವಿಶ್ವಜಿದ್ಯಾಗವನ್ನು ಮಾಡಿ ಅಗ್ನಿಯನ್ನು ಮೆಚ್ಚಿಸಿ ರಥಾದಿಗಳನ್ನು ಪಡೆದಿದ್ದ. ಇವನ ಆಸ್ಥಾನದಲ್ಲಿ ನಲವತ್ತೆರಡು ಸಾವಿರ ಗಂಧರ್ವರು ಇವನೆದುರಿಗೆ ಹಾಡಿ ನರ್ತಿಸುತ್ತಿದ್ದರು. ಸ್ವಯಂ ಬ್ರಹ್ಮನೇ ಬಲಿಚಕ್ರವರ್ತಿಗೆ ತನ್ನ ಕೊರಳ ಹಾರವನ್ನು ಕೊಟ್ಟಿದ್ದ. ದಿಗ್ವಿಜಯದಿಂದಾಗಿ ಅಜೇಯನಾಗಿ ಉಳಿದು ತನ್ನ ಪ್ರತಾಪವನ್ನು ಹೆಚ್ಚಿಸಿಕೊಂಡ   
ಬಲಿಯ ಪ್ರತಾಪದೊಂದಿಗೆ ಅವನ ಗರ್ವವೂ ಏರುತ್ತ ಹೋಯಿತು. ದೇವೇಂದ್ರನು ದೇವತೆಗಳನ್ನು ಬ್ರಹ್ಮನ ಬಳಿಗೆ ಕರೆದುಕೊಡು ಹೋಗಿ ಬಲಿಯ ವಿಷಯವನ್ನು ಚರ್ಚಿಸಿದ. ಎಲ್ಲ ವಿಷ್ಣುವಿನ ಬಳಿಗೆ ಬಂದರು. ವಿಷ್ಣವೇ ಅವತಾರವೆತ್ತಿ ಬಂದು ಬಲಿಯ ಮದವನ್ನು ಅಡಗಿಸಬೇಕೆಂದು ದೇವತೆಗಳು ಕೋರಿದರು. ಅಲ್ಲಿ ಅದಿತಿಯು ವಿಷ್ಣುವು ತನ್ನ ಮಗುವಾಗಿ ಹುಟ್ಟಿ ಬಲಿಯನ್ನು ಕೊಲ್ಲಬೇಕೆಂದು ಪ್ರಾರ್ಥನೆ ಸಲ್ಲಿಸಿದಳು.  
ಈ ಮಧ್ಯೆ ತನ್ನ ಬಲ ಏಕೋ ತಗ್ಗಿದೆ ಎನ್ನಿಸಿ ಬಲಿಚಕ್ರವರ್ತಿಯು ಅದಕ್ಕೆ ಏನು ಮಾಡಬೇಕೆಂದು ಅಜ್ಜ ಪ್ರಹ್ಲಾದನ ಸಲಹೆ ಕೇಳಿದ. ಪ್ರಹ್ಲಾದನು ಹಿತವಚನ ನೀಡಲು ಹೋದರೆ ''ನಿಮ್ಮ ವಿಷ್ಣುವಿಗಿಂತ ನಮ್ಮ ರಾಕ್ಷಸರೇ ಮಹಾಬಲಶಾಲಿಗಳು'' ಎಂದು ಗರ್ವದಿಂದ ಹೇಳಿದ. ವಿಷ್ಣುನಿಂದೆಯನ್ನು ಎಂದೂ ಸಹಿಸದ ಪ್ರಹ್ಲಾದನು ಸಿಟ್ಟಿನಿಂದ ''ನಿನ್ನ ಸಾಮ್ರಾಜ್ಯವು ಹಾಳಾಗಲಿ'' ಎಂದು ಉಗ್ರವಾದ ಶಾಪವನ್ನು ಕೊಟ್ಟ. ಕೂಡಲೇ ಬಲಿ ಪ್ರಹ್ಲಾದನ ಕಾಲಿಗೆ ಬಿದ್ದು ಕ್ಷಮೆ ಯಾಚಿಸಿದ.  
ಪರಿಹಾರಾರ್ಥವಾಗಿ ಬಲಿಚಕ್ರವರ್ತಿಯು ನರ್ಮದಾನದಿಯ ತೀgದಲ್ಲಿ ಭಾರಿಯಜ್ಞ ಮಂಟಪವನ್ನು ನಿರ್ಮಿಸಿ ಯಜ್ಞವನ್ನು ಆರಂಭಿಸಿದ. ಈ ವೇಳೆಗೆ ಅದಿತಿಯ ಹೊಟ್ಟೆಯಲ್ಲಿ ವಾಮನನಾಗಿ ಹುಟ್ಟಿದ್ದ ವಿಷ್ಣು ವಾಮನ ರೂಪದಲ್ಲಿ ಯಜ್ಞಶಾಲೆಗೆ ಬಂದ. ಅವನ ರೂಪ-ಗುಣಗಳಿಗೆ ಮರುಳಾದ ಬಲಿ ಏನು ಬೇಕು? ಎಂದಾಗ ಮೂರು ಹೆಜ್ಜೆ ಭೂಮಿಯನ್ನು ವಾಮನನನ್ನು ಬೇಡಿದ. ಕೂಡಲೇ ಧಾರಾ ಪುರಸ್ಸರವಾಗಿ ದಾನ ಮಾಡಲು ಬಲಿ ಒಪ್ಪಿದ. ಕಮಂಡಲುವಿನಿಂದ ನೀರು ಹರಿಯದಂತೆ ಅಡ್ಡಿ ಬಂದ ಶುಕ್ರಾಚಾರ್ಯರ ಕಣ್ಣು ಹಾಳಾಯಿತು. ಮೂರನೆಯ ಹೆಜ್ಜೆಯಲ್ಲಿ ವಾಮನನು ಬಲಿಯನ್ನು ನಾಶಮಾಡಲು ಸಿದ್ಧನಾದ.ಆದರೆ ಬಲಿಯ ಹೆಂಡತಿ ವಿಂಧ್ಯತಾವಳಿಯು ಪತಿಭಿಕ್ಷೆ ಬೇಡಿದಾಗ ವಿಷ್ಣುವು ಕರುಣಿಸಿ ಬಲಿಯನ್ನು ಪಾತಾಳಕ್ಕೆ ತಳ್ಳಿದರೂ ಅಲ್ಲಿ ಅವನು ಸಂಸಾರ ಸಮೇತ ವಾಸಮಾಡಲು ಅವಕಾಶ ಮಾಡಿಕೊಟ್ಟು ''ನಾನೇ ಗದಾಧರನಾಗಿ ದ್ವಾರಪಾಲಕನಾಗಿ ನಿಲ್ಲುತ್ತೇನೆ'' ಎಂದು ಆಶ್ವಾಸನೆಯನ್ನು ಕೊಟ್ಟ. ರಾಕ್ಷಸನಾದರೂ ಬಲಿಚಕ್ರವರ್ತಿಯು 'ಪರಶುರಾಮಕ್ಷೇತ್ರ' (ಈಗಿನ ಕೇರಳ ಮತ್ತು ಕರಾವಳಿ)ದಲ್ಲಿ ಒಬ್ಬ ಆರಾಧ್ಯದೈವವಾಗಿದ್ದಾನೆ.
</details>
