+++
title = "044 ಇವನವರ ಬಹಿರಙ್ಗ"

+++

<details><summary>ಗದ್ಯ (ಕ.ಗ.ಪ) </summary>

44. ವಿದುರನಿಗೆ ಹೇಳಿದ್ದೇ ತಪ್ಪಾಯಿತು ಎಂದುಕೊಂಡ ದುರ್ಯೋಧನ. ಇವನು ಈ ಪಾಂಡವರ ಹೊರಗಿನ   
ಜೀವದಂತೆ ವ್ಯವಹಾರ ಮಾಡುತ್ತಿದ್ದಾನೆ. ನಾನು ವ್ಯರ್ಥವಾಗಿ ಇವನನ್ನು ಕೆಣಕಿದಂತಾಯಿತು. ತಾನೇ ಮಹಾ ತಿಳಿದವನೆಂದು ಭ್ರಮೆಗೊಂಡಿದ್ದಾನೆ. ಇವನಿರಲಿ" ಎಂದು, ಪ್ರತಿಕಾಮಿಯನ್ನು ಕರೆದು "ನೀನು ಆ ಯುವತಿಯನ್ನು ಕರೆದು ತಾ, ಹೋಗು" ಎಂದ. ಅವನು "ಹಸಾದ" ಎಂದು ದ್ರೌಪದಿಯಿದ್ದ ಅರಮನೆಗೆ ಬಂದ.
</details>

<details><summary>ಪದಾರ್ಥ (ಕ.ಗ.ಪ) </summary>

-
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಪ್ರಾತಿಕಾಮಿ - ಪ್ರಾತಿಕಾಮಿ ಎಂದರೆ ಸೇವಕ, ವಾರ್ತಾಹರ ಎಂದರ್ಥ. ಈಗ ಒಬ್ಬ ಸೂತ. ಪಾಂಡವರು ಜೂಜಿನಲ್ಲಿ ದ್ರೌಪದಿಯನ್ನು ಕೂಡ ಪಣಕ್ಕೆ ಒಡ್ಡಿ ಕಳೆದುಕೊಂಡಿದ್ದಾಗ ರಾಜಸಭೆಯಲ್ಲಿ ಕೌರವನು ಪ್ರಾತಿಕಾಮಿಯನ್ನು ಕರೆದು ''ಪಾಂಡವರ ಭಯಬೇಡ. ನೀನು ಹೋಗಿ ದ್ರೌಪದಿಯನ್ನು ಇಲ್ಲಿಗೆ ಕರೆದುಕೊಂಡು ಬಾ'' ಎಂದು ಹೇಳಿದ. ಆತ ದ್ರೌಪದಿಯ ಬಳಿಗೆ ಬಂದು  
''ರಾಜಕುಮಾರಿ! ಧರ್ಮರಾಜನು ದ್ಯೋತೋನ್ಮತ್ತನಾಗಿ ಎಲ್ಲ ಸೋತು ಕೊನೆಗೆ ನಿನ್ನನ್ನೂ ಪಂದ್ಯದಲ್ಲಿ ಒಡ್ಡಿ ಸೋತಿದ್ದಾನೆ. ಈಗ ನೀನು ಕೌರವನ ದಾಸಿ. ಈ ಕೂಡಲೇ ನಿನ್ನನ್ನು ರಾಜ್ಯಸಭೆಗೆ ಕರೆತರಲು ಅಪ್ಪಣೆಯಾಗಿದೆ'' ಎಂದು ಹೇಳಿದ. ದ್ರೌಪದಿ ನಂಬಲಿಲ್ಲ.  
ಪ್ರಾತಿಕಾಮಿ! ಏನು ಮಾತಾಡುತ್ತಿದ್ದೀ? ಯಾವ ರಾಜನು ತಾನೇ ಹೆಂಡತಿಯನ್ನು ಒಡ್ಡಿ ಜೂಜಾಡುತ್ತಾನೆ ಹೇಳು. ಬೇರೆ ಧನ ಇರಲಿಲ್ಲವೆ?  
ಪ್ರಾತಿಕಾಮಿ: ಇಲ್ಲ. ಎಲ್ಲ ಕಳೆದುಕೊಂಡ. ಮೊದಲು ಸೋದರರನ್ನು ಅನಂತರ ತನ್ನನ್ನು ಅನಂತರ ನಿನ್ನನ್ನು ಒಡ್ಡಿ ಸೋತ.   
ದ್ರೌಪದಿ: ಪ್ರಾತಿಕಾಮಿ ಮೊದಲು ತನ್ನನ್ನು ಸೋತುಕೊಂಡು ಅನಂತರ ನನ್ನನ್ನು ಸೋತನೆ? ಈ ಬಗೆಗೆ ನಿಖರವಾಗಿ ತಿಳಿದು ಬಂದು ಹೇಳು.  
ಪ್ರಾತಿಕಾಮಿ ಮತ್ತೆ ರಾಜಸಭೆಗೆ ಬಂದ. ಕೌರವನು ಸಿಟ್ಟಿನಿಂದ, ದ್ರೌಪದಿ ಸಭೆಗೆ ಬಂದು ಪ್ರಶ್ನೆ ಕೇಳಲಿ ಎಂದು ಉತ್ತರಿಸಿದ. ಹಿಂದಕ್ಕೆ ಬಂದ ಪ್ರಾತಿಕಾಮಿಗೆ 'ಹೋಗಲಿ ಹಿರಿಯರನ್ನಣಾದರೂ ಕೇಳಿಕೊಂಡು ಬಾ; ಎಂದು ದ್ರೌಪದಿ ಮತ್ತೆ ಹಿಂದಕ್ಕೆ ಕಳಿಸಿದಳು. ಅಲ್ಲಿಂದಿಲ್ಲಿಗೆ ಮತ್ತೆ ಇಲ್ಲಿಂದ ಅಲ್ಲಿಗೆ ಲಾಳಿಯಾಡಬೇಕಾಗಿ ಬಂದ ಪ್ರಾತಿಕಾಮಿ ಸಭೆಗೆ ಎಲ್ಲವನ್ನೂ ಹೇಳಿದ. ಹಿರಿಯರು ತಾನೇ ಏನು ಹೇಳುತ್ತಾರೆ? ಮತ್ತೆ ಕೌರವನು ಒರಡು ಮಾತುಗಳನ್ನಾಡಿ ದ್ರೌಪದಿಯನ್ನು ಎಳದು ತರುವಂತೆ ಸ್ರಚಿಸಿದ. ಆದರೆ ಪ್ರಾತಿಕಾಮಿ ಮತ್ತೆ ದ್ರೌಪದಿಯ ಬಳಿಗೆ ಹೋಗು ನಿರಾಕರಿಸಿದ. ಅವನಿಗೆ ಮತ್ತೆ ಹೋಗಲು ಹೆದರಿಕೆಯೋ ಅಥವಾ ದ್ರೌಪದಿ ಇನ್ನೇನಾದರೂ ಪ್ರಶ್ನೆ ಕೇಳಿ ಮತ್ತೆ ಹಿಂದಕ್ಕೆ ಕಳುಹಿಸಿಯಾದಳೆಂಬ ಅನುಮಾನವೋ ಹೇಳುವುದು ಕಷ್ಟ. ಅಷ್ಟೇ ಅಲ್ಲದೆ ದ್ರೌಪದಿಯ ಮಾತಿನಲ್ಲಿ ಸತ್ಯಾಂಶವಿದೆ ಎಂಬ ಸಂಗತಿಯೂ ಅವನಿಗೆ ಗೊತ್ತಿತ್ತು. ಎಲ್ಲಕ್ಕಿಂತ ಹೆಚ್ಚಾಗಿ ದ್ರೌಪದಿಯ ವಾಕ್‍ಚಾತುರ್ಯದ ಮೋಡಿಗೆ ಎಂಥವನೂ ಮರುಳಾಗಬೇಕಲ್ಲವೇ?  
ಪ್ರಾತಿಕಾಮಿ ತನಗೆ ಕೊಟ್ಟ ಕೆಲಸವನ್ನಷ್ಟೆ ಮಾಡಿ ಮುಗಿಸುವುದಿಲ್ಲ ಎಂಬುದು ಅವನ ಮಾತುಗಳಿಂದ ಸ್ಪಷ್ಟವಾಗುತ್ತದೆ. ಧರ್ಮರಾಯನು 'ದ್ಯೂತೋನ್ಮತ್ತ'ನಾಗಿ ಎಂದು ಹೇಳುವ ಮಾತು ಬರಿಯ ಮಾತಾಗದೆ ವಿಚಾರ ವಿಮರ್ಶೆಯೂ ಆಗುತ್ತದೆ. ಸುದ್ದಿ ಹೇಳಲು ಬಂದ ಪ್ರಾತಿಕಾಮಿಯು ಆ ಬಗೆಗೆ ತನ್ನ ವೈಯಕ್ತಿಕ ಟೀಕೆಯನ್ನೂ ಸೇರಿಸುವಷ್ಟು ಸ್ವತಂತ್ರ ವಿಚಾರಪರನಾಗಿರುವುದನ್ನು ನೋಡಿ ಬರಿಯ ಸುದ್ದಿ ಹೇಳುವುದರ ಜತೆಗೆ ತನ್ನ ಟೀಕೆಯನ್ನೂ ಸೇರಿಸುತ್ತಾನೆ. ಅವನ ಮಾತು ಇದು:  
''ಮಹಾರಾಣಿ! ಈಗ ಕೌರವರಿಗೆ ವಿನಾಶಕಾಲ ಬಂದಿದೆಯೆಂದು ಭಾವಿಸುತ್ತೇನೆ. ನಿನನ್ನು ರಾಜಸಭೆಗೆ ಬರಮಾಡಿಕೊಳ್ಳುವಷ್ಟು ನೀಚಕಾರ್ಯಕ್ಕೆ ಇಳಿದಿದ್ದಾನೆ.''  
ಇದು ತುಂಬ ತೂಕವಾದ ಮಾತು. ಸೇವಕರಲ್ಲಿ ಕೂಡ ಇಂಥ ವಿವೇಚನೆ ಬೆಳೆದಿರುವುದು ಅವರ ವೃತ್ತಿಗೇ ಭೂಷಣವನ್ನು ತರುವ ಸಂಗತಿಯಾಗಿದೆ. ಅಲ್ಲದೆ ಮತ್ತೆ ಮೂರನೆಯ ಸಲ ದ್ರೌಪದಿಯನ್ನು ಕರೆಯಲು ತಾನು ಹೋಗುವುದಿಲ್ಲ ಎಂದು ನಿರಾಕರಿಸುವುದರಲ್ಲೂ ಅವನ ಧೈರ್ಯ ಮನೋಭಾವ ವ್ಯಕ್ತವಾಗುತ್ತದೆ. 'ಓಲೆಕಾರನಿಗೇಕೆ ತಂದ ಸುದ್ದಿಯ ಚಿಂತೆ' ಎಂಬ ಮಾತು ಇಂಥವರಿಗೆ ಅನ್ವಯಿಸುವುದಿಲ್ಲ.
</details>
