+++
title = "130 ಇತ್ತ ದ್ವಾರಾವತಿಯೊಳಗೆ"

+++

<details><summary>ಗದ್ಯ (ಕ.ಗ.ಪ) </summary>

130. ಈ ಕಡೆ ದ್ವಾರಾವತಿಯಲ್ಲಿ ಆ ದೇವೋತ್ತಮನು 'ಭಕ್ತರಿಗೆ ತನ್ನನ್ನು ತೆತ್ತು ಬದುಕುವನು' ಎಂಬ ಪರಮವ್ರತದ ನಿಷ್ಠೆಯನ್ನು ಮನದಲ್ಲಿಟ್ಟು ರುಕ್ಮಿಣಿ ಸತ್ಯಭಾಮೆಯರೊಡನೆ ನೆತ್ತಸಾರಿಗಳನ್ನು ಹರಡಿ ದಾಳಗಳನ್ನು ಹೊಸೆಯುತ್ತಿದ್ದ.
</details>

<details><summary>ಪದಾರ್ಥ (ಕ.ಗ.ಪ) </summary>

-
</details>

<details><summary>ಟಿಪ್ಪನೀ (ಕ.ಗ.ಪ) </summary>

ರುಕ್ಮಿಣಿ - ರುಕ್ಮಿಣಿ ಶ್ರೀದೇವಿಯ ಅಂಶಾವತಾರ ಎಂದು ಮಹಾಭಾರತ ಹೇಳುತ್ತದೆ. ಇವಳು ಭೀಷ್ಮಕರಾಜನ ಮಗಳು. ರುಕ್ಮಿ, ರುಕ್ಮಧರ ರುಕ್ಮಬಾಹು ಮೊದಲಾದ ಐವರು ಈಕೆಯ ಸೋದರರು. ವಾಸ್ತವವಾಗಿ ಯದುಕುಲದ ಶಿಶುಪಾಲನಿಗೆ ಇವಳನ್ನು ಕೊಟು ಮದುವೆ ಮಾಡಲು ನಿಶ್ಚಯಿಸಲಾಗಿತ್ತು. ಅದರಂತೆ ಏರ್ಪಾಡುಗಳು ನಡೆದಿದ್ದವು. ಆದರೆ ಸ್ವತಃ ರುಕ್ಮಿಣಿಗೇ ಈ ಮದುವೆ ಇಷ್ಟವಿರಲಿಲ್ಲ. ಶ್ರೀಕೃಷ್ಣನನ್ನು ವರಿಸುವ ಆಸೆ ಅವಳಿಗೆ. ಆದುದರಿಂದ ಕೃಷ್ಣನಿಗೆ ಗುಟ್ಟಾಗಿ ಸಂದೇಶ ಕಳಿಸಿ ತನ್ನನ್ನು ಅಪಹರಿಸಿಕೊಂಡು ಹೋಗುವಂತೆ ಬೇಡಿಕೊಂಡಳು. ಉತ್ಸವದ ದಿನ ಶ್ರೀಕೃಷ್ಣನು ಅತಿಕುಶಲತೆಯಿಂದ ಅವಳನ್ನು ಅಪಹರಿಸಿ ರಥದಲ್ಲಿ ಕೂಡಿಸಿಕೊಂಡು ಹೊರಟ. ತಡೆಯಲು ಬಂದವರನ್ನೆಲ್ಲ ಸೋಲಿಸಿ ಹಿಮ್ಮೆಟ್ಟಿಸಿದ.  
ಸತ್ಯಭಾಮೆ - ಭಾರತ ಭಾಗವತ ಪುರಾಣಗಳಲ್ಲೆಲ್ಲ ಈಕೆ ಕೀರ್ತಿತಳಾಗಿದ್ದಾಳೆ. ಅಷ್ಟೇ ಅಲ್ಲ ಭರತ ಖಂಡದ ಎಲ್ಲ ಭಾಷೆಗಳ ಕಾವ್ಯ, ನಾಟಕ, ಶಿಲ್ಪ ಗೇಯರೂಪಕ ಹರಿಕಥೆ ತೊಗಲಗೊಂಬೆಯಾಟಗಳಲ್ಲೆಲ್ಲ ಈಕೆಯ ಕಥನವಿದೆ. 'ಭಾಮಾಕಲಾಪಂ' ಎಂಬ ನೃತ್ಯ-ಗೀತ ಸಂಪ್ರದಾಯವೇ ಇದೆ.   
ಶ್ರೀ ಕೃಷ್ಣನ ಹೆಂಡತಿಯಾದ ಈಕೆ ಸತ್ರಜಿತನ ಮಗಳಾದ್ದರಿಂದ ಇವಳಿಗೆ ಸತ್ರಜಿತಿ ಎಂಬ ಹೆಸರೂ ಇದೆ. ಸ್ಯಮಂತಕಮಣಿಯನ್ನು ಹುಡುಕಿ ಅದನ್ನು ಸತ್ರಜಿತನಿಗೆ ತಲುಪಿಸಿ ಅಪವಾದದಿಂದ ಮುಕ್ತನಾದ ಕೃಷ್ಣನಿಗೆ ಸತ್ರಾಜಿತನು ತನ್ನ ಮಗಳನ್ನು ಕೊಟ್ಟು ಮದುವೆ ಮಾಡಿದ. ಕೃಷ್ಣನ ಅಷ್ಟಮಹಿಷಿಯರಲ್ಲಿ ಒಬ್ಬಳಾದ ಸತ್ಯಭಾಮೆಗೂ ರುಕ್ಮಿಣಿಗೂ ಇದ್ದ ಸ್ಪರ್ದಾ ಮನೋಭವವನ್ನು ಚಿತ್ರಿಸುವ ಅನೇಕ ಕಥೆಗಳೇ ಹುಟ್ಟಿಕೊಂಡಿವೆ.  
ನರಕಾಸುರನನ್ನು ಕೊಂದ ಮೇಲೆ ಶ್ರೀಕೃಷ್ಣನು ಸತ್ಯಭಾಮೆಯೊಂದಿಗೆ ದೇವಲೋಕಕ್ಕೆ ಭೇಟಿ ಕೊಟ್ಟ. ಅಲ್ಲಿಂದಬಂದನಂತರ ನರಕಾಸುರ ಬಳಿ ಇದ್ದ ಓಲೆಗಳನ್ನು ಅವುಗಳ ನಿಜವಾದ ಮಾಲಕಿಯಾದ ಅದಿತಿಗೆ ಕೃಷ್ಣ ಸತ್ಯಭಾಮೆಯರು ಕೊಟ್ಟು ಬಂದರು. ಅದಿತಿಗೆ ಸತ್ಯಭಾಮೆಯ ಕಾರ್ಯವನ್ನು ಕಂಡು ಎಷ್ಟು ಸಂತೋಷವಾಯಿತೆಂದರೆ ಅವಳು  
''ಸತ್ಯಭಾಮೆ! ನಿನ್ನ ಪತಿ ಮಾನವ ರೂಪದಲ್ಲಿ ಇರುವವರೆಗೆ ನೀನು ನಿತ್ಯ ಕನ್ಯೆಯಾಗಿಯೇ ರೂಪವತಿಯಾಗಿಯೇ ಇರು. ದಿವ್ಯ ಪರಿಮಳಯುಕ್ತವಾದ ದೇಹ ನಿನ್ನದಾಗಿರಲಿ''  
ಎಂದು ಹರಸಿದಳಂತೆ. ಅನಂತರ ಸತ್ಯಭಾಮೆಯು ಇಂದ್ರಾಣಿಯೊಂದಿಗೂ ಸಲ್ಲಾಪ ನಡೆಸಿದಳಂತೆ. ಹಿಂದಿರುಗಿ ಬಂದ ಮೇಲೆ ಶ್ರೀಕೃಷ್ಣನು ಸತ್ಯಭಾಮೆಗಾಗಿ ಒಂದು ಶ್ವೇತವರ್ಣದ ಪ್ರಾಸಾದವನ್ನು ಕಟ್ಟಿಸಿಕೊಟ್ಟ.  
ತುಂಬು ಸಂಸಾರದೊಂದಿಗೆ ಬಹುಕಾಲ ವೈಭವದಿಂದ ಬಾಳಿದ ಸತ್ಯಭಾಮೆ ತನ್ನ ಪತಿ ತೀರಿಕೊಂಡ ಮೇಲೆ ಕಾಡಿಗೆ ಹೋಗಿ ತಪಸ್ಸಿನಲ್ಲಿ ನಿರತಳಾಗಿ ಕೊನೆಯುಸಿರನ್ನು ಎಳೆದಳೆಂದು ಮಹಾಭಾರತದ ಮೌಸಲಪರ್ವ ಹೇಳುತ್ತದೆ.  
ಮಹಾಭಾರತದಲ್ಲಿ ಹಲವಾರು ಸಂದರ್ಭಗಳಲ್ಲಿ ಸತ್ಯಭಾಮೆಯ ವಿಷಯ ಪ್ರಸ್ತಾವಗೊಂಡಿದೆ. ಒಂದು ಮುಖ್ಯವಾದ ಸಚಿವಾದದ ನೆಲೆಯಲ್ಲಿ ಆಕೆಯ ಪಾತ್ರವನ್ನು ಅರಣ್ಯಪರ್ವದಲ್ಲಿ ಕಾಣಬಹುದಾಗಿದೆ. (183ನೇ ಅಧ್ಯಾಯ) ಸ್ವತಃ ಗಂಡನ ಬಗೆಗೆ ಚೆನ್ನಾಗಿ ತಿಳಿದಿದ್ದ ಸತ್ಯಭಾಮೆ ದ್ರೌಪದಿಯ ಸಂಸಾರದ ಯಶಸ್ಸಿನ ಬಗೆಗೆ ಸ್ವಾರಸ್ಯಕರವಾದ ಚರ್ಚೆ ನಡೆಸುತ್ತಾಳೆ. ಅವಳು ದ್ರೌಪದಿಯನ್ನು ಕೇಳಿದ ಪ್ರಶ್ನೆಗಳು ಇವು:  
''ದ್ರೌಪದಿ! ನಿನ್ನ ಗಂಡಂದಿರೆಲ್ಲ ನಿನ್ನನ್ನು ಬಹಳ ಇಷ್ಟಪಡುತ್ತಾರಲ್ಲ. ಅವರಿಗೆ ಮದ್ದು  ಅರೆದು ವಶಪಡಿಸಿಕೊಂಡಿದ್ದೇಯೇನು? ಅತೌಆ ಮಂತ್ರತಂತ್ರ ಪ್ಯರೋಗ ಮಾಡುತ್ತಿದ್ದೇಯೇನು? ವ್ರತ ತಪಸ್ಸು ಮಾಡುತ್ತಿದ್ದೀಯೇನು?''  
ಅದಕ್ಕೆ ದ್ರೌಪದಿ ಸತ್ಯಭಾಮೆಗೆ ಕೊಡುವ ಉತ್ತರವೂ ಸ್ವಾರಸ್ಯಕರವಾಗಿದೆ. ''ಸತ್ಯಭಾಮೆ ನನಗೆ ಅಂಥ ಮಾಯಾ ಮೋಹಿನಿ ವಿದ್ಯೆ ಬರುವುದಿಲ್ಲ. ನಾನು ಸರಳ ಮನಸ್ಸಿನಿಂದ ಅವರ ಸೇವೆ ಮಾಡುತ್ತೇನೆ''. ಇಷ್ಟೇ ಅಲ್ಲದೆ ಅತ್ತೆಯೊಂದಿಗೆ ಇತರ ಸವತಿಯರೊಂದಿಗೆ ಸಖಿಯರೊಂದಿಗೆ ತಾನು ಹೇಗೆ ನಡೆದುಕೊಳ್ಳುತ್ತಿದ್ದೇನೆಂಬ ಬಗೆಗೂ ಅವಳು ವಿವರವಾದ ಮಾಹಿತಿ ನೀಡುತ್ತಾಳೆ.  
ಸತ್ಯವತಿ ದ್ರೌಪದಿಯರ ಸಚಿವಾದ ಕೌಟುಂಬಿಕ ಒಳಸೂಕ್ಷ್ಮಗಳನ್ನು ಕಾಣಿಸುವ ಒಂದು ಸೂಕ್ತ ಚರ್ಚಾವೇದಿಕೆಯಾಗಿದ್ದು ಎಲ್ಲರ ಆಸಕ್ತಿಯನ್ನು ಸೆಳೆಯುವಂತಿದೆ.ರಾಣಿ ರುಕುಮಿಣಿಯಾದಿಯಾದ… ಕೃಷ್ಣನ ಅಷ್ಟ ಮಹಿಷಿಯರೆಂದರೆ ರುಕ್ಮಿಣಿ, ಸತ್ಯಭಾಮೆ, ಜಾಂಬವತಿ, ಕಾಳಿಂದಿ, ಮಿತ್ರವಿಂದ, ಸತ್ಯಕೀರ್ತಿ, ಭದ್ರ ಮತ್ತು ಲಕ್ಷಣೆ ಕೆಲವು ಪಾಠಗಳಲ್ಲಿ ನಾಗ್ನಜಿತೆಯ ಹೆಸರಿದೆ.
</details>
