+++
title = "018 ಎನ್ದು ನಾನಾವಿಧ"

+++

<details><summary>ಗದ್ಯ (ಕ.ಗ.ಪ) </summary>

18. ಹೀಗೆ ಸಹದೇವನು ನಾನಾ ಬಗೆಯ ಶ್ರೇಷ್ಠ ಸ್ತುತಿಗಳಿಂದ ಅಗ್ನಿಯನ್ನು ಹೊಗಳಲು ಅದಕ್ಕೆ ಮೆಚ್ಚಿದ ಅಗ್ನಿ 'ಇಂದು ಬಿಡಿ ಎಂದು ನೀನು ಬೇಡಿದುದರಿಂದ ಬಿಟ್ಟಿದ್ದೇನೆ. ಇವನನ್ನು ನಿನಗೇ ಮಾರಿದೆ. ನಿನ್ನಿಷ್ಟದಂತೆ ಮಾಡು ಎಂದ. ಸುಡುವುದನ್ನು ನಿಲ್ಲಿಸಿ ಅಗ್ನಿಜ್ವಾಲೆ   
ಹಿಮ್ಮೆಟ್ಟಿತು. ಸೈನ್ಯ ಮುಂದುವರಿಯಿತು. ನೀಲಪುರವನ್ನು ಆಕ್ರಮಣ ಮಾಡಿತು. ಆ ರಾಜ ಸಹದೇವನಿಗೆ ಅಧೀನವಾಗಿ ಅವನನ್ನು ಕಂಡು ತಲೆ ಬಾಗಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಎಂದು-ಹೀಗೆ, ನಾನಾವಿಧ-ಬಗೆ ಬಗೆಯ, ವರ ಸ್ತುತಿಯಿಂದ ಹೊಗಳಿದರೆ-ಶ್ರೇಷ್ಠ ಸ್ತೋತ್ರಗಳಿಂದ ಹೊಗಳಲಾಗಿ, ಅಗ್ನಿ ಮೆಚ್ಚಿದರೆ-ಅಗ್ನಿ ಸಹದೇವನ ಸ್ತುತಿಯನು ಮೆಚ್ಚಿ, ಇಂದು ಬಿಡಿ ಎನೆ ಬಿಟ್ಟೆನು-ಈ ದಿನ ನೀನು ಬಿಡಿ ಎಂದು ಬೇಡಿದುದರಿಂದ ಸುಡುವುದನ್ನು ಬಿಟ್ಟಿದ್ದೇನೆ, ಈತನ ಮಾರಿದೆನು ನಿನಗೆ-ಈತನ ಈ ರಾಜನನ್ನು, ಮಾರಿದೆನು ನಿನಗೆ-ನಿನಗೆ ಮಾರಿಬಿಟ್ಟಿದ್ದೇನೆ, ಎಂದು ಶಿಖಿ ಹಿಮ್ಮೆಟ್ಟಲು-ಸುಡುವುದನ್ನು ನಿಲ್ಲಿಸಿ ಅಗ್ನಿ ಹಿಂದೆ ಸರಿಯಲು, ಆ ದಳ-ಸಹದೇವನ ಸೈನ್ಯ, ಮುಂದೆ ನಡೆದುದು-ಮುಂದಕ್ಕೆ ಹೊರಟಿತು, ನೀಲ ಪುರದಲಿ ಸಂದಣಿಸಿ-ನೀಲ ಪುರದಲಿ ಸೇನೆ ತಡೆದು ಸಂದಣಿಸಲು ಬಳಿಕ, ಆತನು-ಆ ಪುರದ ರಾಜ ಹೆದರಿ, ಈತನ ಕಂಡು ಪೊಡವೆಂಟ-ಸಹದೇವನನ್ನು ಭೇಟಿಯಾಗಿ ಅವನಿಗೆ ನಮಸ್ಕರಿಸಿದ
</details>
