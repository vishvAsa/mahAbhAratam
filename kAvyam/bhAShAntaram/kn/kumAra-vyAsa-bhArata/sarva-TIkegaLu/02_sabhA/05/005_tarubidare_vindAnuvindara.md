+++
title = "005 ತರುಬಿದರೆ ವಿನ್ದಾನುವಿನ್ದರ"

+++

<details><summary>ಗದ್ಯ (ಕ.ಗ.ಪ) </summary>

5. ವಿಂದಾನುವಿಂದರು ಅಡ್ಡಿಪಡಿಸಲು ಅವರನ್ನು ಸೋಲಿಸಿ ಕಪ್ಪವನ್ನು ಪಡೆದು ಭೀಷ್ಮಕರಾಜನನ್ನು ಗೆದ್ದು ಅವನಿಂದ ಸನ್ಮಾನಿತನಾಗಿ, ಮುಂದೆ ಕುಂತಲರಾಜನನ್ನು ವಶಪಡಿಸಿಕೊಂಡು ಕಪ್ಪ ಪಡೆದು, ದುಷ್ಟರಾದ ತಿತ್ತಿರಿ ಮತ್ತು ಕಿಳೀಂದ್ರಕರನ್ನು ಯುದ್ಧದಲ್ಲಿ ಸೋಲಿಸಿ   
ಓಡಿಸಿಬಿಟ್ಟ.
</details>

<details><summary>ಪದಾರ್ಥ (ಕ.ಗ.ಪ) </summary>

ವಿಂದಾನುವಿಂದರ ತರುಬಿದರೆ-ವಿಂದ ಅನುವಿಂದ ಎಂಬುವರು ಎದುರು ಬೀಳಲು ಅವರನ್ನು, ಮುರಿದು-ಸೋಲಿಸಿ ಅವರಿಂದ  
ಕಪ್ಪವ ಕೊಂಡು-ಕಪ್ಪವನ್ನು ಸ್ವೀಕರಿಸಿ, ಭೀಷ್ಮಕ ನರಪತಿಯ ಗೆಲಿದು-ಭೀಷ್ಮಕ ರಾಜನನ್ನು ಗೆದ್ದು, ಅಲ್ಲಿ-ಅವನ ಬಳಿ, ಮನ್ನಿಸಿಕೊಂಡನುಚಿತದಲಿ-ಯೋಗ್ಯ ರೀತಿಯಲ್ಲಿ ಅವನಿಂದ ಉಪಚರಿಸಲ್ಪಟ್ಟ, ಬರಬರಲು-ಮುಂದೆ ಬರುಬರುತ್ತಾ, ಕುಂತಲ ನೃಪನನು-ಕುಂತಲ ರಾಜನನ್ನು, ಆಕರಿಸಿ-ವಶಪಡಿಸಿಕೊಂಡು, ಅವನಿಂದ ಕಪ್ಪವ ಕೊಂಡು-ಕಪ್ಪವನ್ನು ಸ್ವೀಕರಿಸಿ, ಖಳ ತಿತ್ತಿರಿ ಕಿಳೀಂದ್ರಕರೆಂಬ ಬೇಡರ-ದುಷ್ಟರಾದ ತಿತ್ತಿರಿ ಹಾಗೂ ತಿಳೀಂದ್ರಕ ಎಂಬ ಬೇಡರನ್ನು, ಧುರದೊಳೋಡಿಸಿದ-ಯುದ್ಧದಲ್ಲಿ ಸೋಲಿಸಿ ಓಡಿಸಿಬಿಟ್ಟ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಭೀಷ್ಮಕ - ಭೀಷ್ಮಕನು ವಿದರ್ಭದ ಅಧಿಪತಿ. ಭೋಜವಂಶದ ಅರಸ. ಹಿರಣ್ಯರೋಮ ಎಂದೂ ಇವನನ್ನು ಕರೆಯುತ್ತಾರೆ. ಮಹಾವೀರನಾಗಿದ್ದ ಈತ ಇಂದ್ರಸಖನಾಗಿ ದೇವತೆಗಳಿಗೆ ಪ್ರಿಯನಾಗಿದ್ದ. 'ವ-ಜಯತ್ ಸ ಪಾಂಡ್ಯಕ್ರಥ ಕೃಶಿಕಾನ್' ಎಂದು ವ್ಯಾಸರ ಹೇಳಿ ಈತ ಪಾಂಡ್ಯರನ್ನು ಕ್ರಥರನ್ನು ಕೈಶಿಕರನ್ನು ಗೆದ್ದು ಪ್ರತಿಷ್ಠೆಯನ್ನು ಹೆಚ್ಚಿಸಿಕೊಂಡನೆನ್ನುತ್ತಾರೆ. ಇವನ ತಮ್ಮ ಆಕೃತಿ.  
'ಭ್ರಾತಾಯಸ್ಯಾಕೃತಿಃ ಶೂರೋ ಜಾಮದಗ್ನ್ಯಸಮೋಭವತ್'  
ಪರಶುರಾಮನಿಗೆ ಸಮಾನವಾಗಿದ್ದ ಈ ತಮ್ಮನ ಸಹಾಯದಿಂದ ಭೀಷ್ಮಕನ ಕೀರ್ತಿ ಬೆಳಗಿತ್ತು. ಇಂದ್ರನೊಂದಿಗೆ ಆಪ್ತನಾಗಿದ್ದ ಈತ ಆ ಕಾಲದ ಮಹಾ ಬಲಶಾಲಿ ಚಕ್ರವರ್ತಿಯಾಗಿದ್ದ ಮಗಧ ಭೂಪಾಲ ಜರಾಸಂಧನಿಗೆ ಮಹಾಭಕ್ತನೂ ಆಗಿದ್ದನೆಂದು ವ್ಯಾಸರು ಹೇಳುತ್ತಾರೆ. (ಸ ಭಕ್ತೋ ಮಗಧೋ ರಾಜಾ ಭೀಷ್ಮಕಃ ಪರವೀರಹಾ).  
ಭೋಜಕಟ ನಗರ ಈತನ ರಾಜಧಾನಿಯಾಗಿತ್ತು. ಕುಂಡಿನೀ ನಗರ ಎಂದೂ ಹೇಳುತ್ತಾರೆ. ಭೀಷ್ಮಕನ ಬಗೆಗೆ ಹೆಚ್ಚಿನ ವಿವರಗಳು ಭಾಗವತದಲ್ಲಿ ದೊರಕುತ್ತವೆ. ಭೀಷ್ಮಕನಿಗೆ ಆರು ಜನ ಮಕ್ಕಳು. ಐದು ಗಂಡು, ಒಂದು ಹೆಣ್ಣು, ರುಕ್ಮಿಣಿ ಇವನ ಮಗಳು. ರುಕ್ಮ, ರುಕ್ಮರಥ, ರುಕ್ಮಬಾಹು, ರುಕ್ಮಕೇಶ ಮತ್ತು ರುಕ್ಮಮಾಲಿ ಗಂಡುಮಕ್ಕಳು.  
ಇತ್ತ ಇಂದ್ರ ಮೊದಲಾದ ದೇವತೆಗಳ ಸಂಬಂಧವಿದ್ದರೆ ಅತ್ತ ರಾಕ್ಷಸ ಸ್ವಭಾಔದ ಜನರೊಂದಿಗೂ ಭೀಷ್ಮಕನು ಸಂಬಂಧವಿರಿಸಿಕೊಂಡಿದ್ದುದು ಒಂದು ವಿಚಿತ್ರ ಸಂಗತಿ. ಇಷ್ಟೇ ಅಲ್ಲ. ಇವನು ಶ್ರೀಕೃಷ್ಣನಿಗೆ ಹೆಣ್ಣು ಕೊಟ್ಟ ಮಾವನೆಂದು ಪ್ರಸಿದ್ಧನಾಗಿದ್ದಾನೆ. ತಾನೆ! ಆದರೆ ತನ್ನ ಏಕೈಕ ಪುತ್ರಿಯನ್ನು ಜರಾಸಂಧನ ಸ್ನೇಹಿತನಾಗಿದ್ದ ಶಿಶುಪಾಲನಿಗೆ ಕೊಟ್ಟು ಮದುವೆ ಮಾಡಲು ಈತನೂ ಇವನ ಮಗನಾದ ರುಕ್ಮನೂ ಮನಸ್ಸು ಮಾಡಿದ್ದರು. ರುಕ್ಮಿಣಿಯ ಸ್ವಯಂವರಕ್ಕೂ ಏರ್ಪಾಡು ಮಾಡಿದ್ದರು ಆದರೆ ಅಲ್ಲಿ ನ್ಯಾಯ ದೊರೆಯುವ ಭರವಸೆ ಇಲಲದೆ ರುಕ್ಮಿಣಿ ಉಪಾಯವಾಗಿ 'ರಾಕ್ಷಸ ವಿವಾಹ'ವಾಗುವಂತೆ ಶ್ರೀಕೃಷ್ಣನಿಗೆ ಹೇಳಿ ಕಳುಹಿಸಿದ್ದರಿಂದ ಶ್ರೀಕೃಷ್ಣನು ಬಂದು ಇವಳನ್ನು ಅಪಹರಿಸಿ, ಅಡ್ಡ ಬಂದ ವೀರರನ್ನೆಲ್ಲ ಪರಾಭವಗೊಳಿಸಿದುದು ಇತಿಹಾಸ ಪ್ರಸಿದ್ದ ಕಥನವಾಗಿದೆ. ಜರಾಸಂಧನ ಪತನವಾದ ಮೇಲೆ ಕೂಡ ಭೀಷ್ಮಕನಿಗೆ ಪಾಂಡವರ ಮೇಲೆ ಅಸಹನೆ ಇದ್ದೇ ಇದ್ದುದರಿಂದ ಸಹದೇವನು ರಾಜಸೂಯ ಯಾಗದ ಸಂದರ್ಭದಲ್ಲಿ ದಿಗ್ವಿಜಯಕ್ಕೆಂದು ಬಂದಾಗ ಭೀಷ್ಮಕನು ಪ್ರತಿಭಟಿಸಿ ನಿಂತು ಎರಡು ದಿನ ಹೋರಾಡಿದ. ಕೊನೆಗೆ ಅಧಿಕ ಬಲನಾಗಿದ್ದ ಸಹದೇವನ ಕೈಯಲ್ಲಿ ಕಪ್ಪಕಾಣಿಕೆಗಳನ್ನು ಕೊಟ್ಟುಕಳಿಸಿದ. ಜರಾಸಂಧನ ಪ್ರಬಲ ಮಿತ್ರ ವರ್ಗದಲ್ಲಿ ಒಬ್ಬನಾಗಿದ್ದ ಈತ ಶಿಶುಪಾಲ ಸಾಲ್ವಾದಿಗಳಂತೆ ಕೃಷ್ಣನೊಂದಿಗೆ ಸೆಣಸದೆ ಇದ್ದುದರಿಂದ ಉಳಿದುಕೊಂಡ!
</details>
