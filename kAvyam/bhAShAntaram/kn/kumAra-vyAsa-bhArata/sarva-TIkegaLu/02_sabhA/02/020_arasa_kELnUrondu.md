+++
title = "020 ಅರಸ ಕೇಳ್ನೂರೊನ್ದು"

+++

<details><summary>ಗದ್ಯ (ಕ.ಗ.ಪ) </summary>

20. ಅರಸ ಕೇಳು, ನೂರೊಂದು ವಂಶಗಳ ರಾಜರು ಜರಾಸಂಧನ ಬಳಿ  ಬಂಧನದಲ್ಲಿದ್ದಾರೆ. ಅವರಿಗೆ ಯಾವ ತೊಂದರೆಯೂ ಉಂಟಾಗದಂತೆ ಅವರನ್ನು ಬಿಡಿಸಬೇಕು. ಆ ಭಗದತ್ತನೂ ದುಷ್ಟ. ಬಾಹ್ಲಿಕ, ನರಕ, ವೃದ್ಧಕ್ಷತ್ರ ಇವರುಗಳು ಬಲಶಾಲಿಗಳಾಗಿ ಗರ್ವಿಷ್ಠರಾಗಿದ್ದಾರೆ. ಇಂಥವರು ಅಸಂಖ್ಯಾತರಿದ್ದಾರೆ.
</details>

<details><summary>ಪದಾರ್ಥ (ಕ.ಗ.ಪ) </summary>

ನಿರಂತರಾಯದಲಿ-ಅಡ್ಡಿಯಿಲ್ಲದೆ  
ಅರಸ ಕೇಳ್-ಯುಧಿಷ್ಠಿರ ರಾಜ ಕೇಳು, ನೂರೊಂದು ವಂಶಗಳ ಧರಣಿಪರು-ರಾಜರು, ಮಾಗಧನ ಮನೆಯಲಿ ಸೆರೆಯಲೈದರೆ-ಅವನ ಮನೆಯಲ್ಲೇ ಬಂಧನದಲ್ಲಿದ್ದಾರೆ, ನಿರಂತರಾಯದಲಿ-ಅವರಿಗೆ ಯಾವ ಅಡ್ಡಿಯೂ ಉಂಟಾಗದಂತೆ ಅವರನ್ನು, ಬಿಡಿಸಬೇಕು-ಬಿಡುಗಡೆ ಮಾಡಬೇಕು, ದುರುಳನವ-ಅವನು ಮಹಾದುಷ್ಟ, ಅವನೇ ಅಲ್ಲದೆ ಭಗದತ್ತ, ಬಾಹ್ಲಿಕ, ನರಕ ವೃದ್ಧ ಕ್ಷತ್ರ ಮೊದಲಾದ ರಾಜರುಗಳು, ಬಲಗರ್ವಿತರು-ಬಲಶಾಲಿಗಳಾಗಿದ್ದು ಗರ್ವಿಷ್ಠರಾಗಿದ್ದಾರೆ, ಇಂಥವರು ಅಸಂಖ್ಯಾತರಹರು-ಲೆಕ್ಕವಿಲ್ಲದಷ್ಟು ಮಂದಿಯಿದ್ದಾರೆ
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಬಾಹ್ಲಿಕ :   
ಇವನಿಗೆ ವಾಹ್ಲಿಕ ಎಂದೂ ಹೆಸರಿದೆ 'ವಾಹ್ಲಿಕಂ ಪ್ರಪತಾ ಮಹಂ' ಎರಡೂ ಇವನ ಬಗೆಗೆ ಹೇಳಲಾಗಿದೆ. ಮಹಾಭಾರತದಲ್ಲಿ ಬಹಳ ವಯಸ್ಸಾದ ಯೋಧರು ಇದ್ದದ್ದು ನಿಜ. ಕೌರವ ಭೀಮಾದಿಗಳೇ ಅರವತ್ತು ದಾಟಿದ್ದುದನ್ನು ಜ್ಞಾಪಿಸಿಕೊಳ್ಳಬೇಕು. ಇನ್ನೂ ಹಿರಿಯರೆಂದರೆ ದ್ರೋಣ, ಶಲ್ಯ, ಭಗದತ್ತ ಕೃಪ ಮೊದಲಾದವರು. ಅವರೆಲ್ಲರಿಗಿಂತ ಹಿರಿಯರೆಂದರೆ ಭೀಷ್ಮರಲ್ಲವೇ. ಆದರೆ ವಾಹ್ಲಿಕ ಮಹಾರಾಜನ ಭೀಷ್ಮರಿಗೆ ಚಿಕ್ಕಪ್ಪನಾಗಬೇಕು ಎಂದರೆ ಅವನ ವಯಸ್ಸನ್ನು ಊಹಿಸಿಕೊಳ್ಳಿ.  
ಬಾಹ್ಲಿಕನೂ ಪ್ರಸಿದ್ಧ ಕುರುವಂಶಕ್ಕೆ ಸೇರಿದವನು. ಕುರು ಎಂಬ ದೊರೆಯ ಮಗ ಒಂದನೇ ಜನಮೇಜಯ. ಈ ವಂಶದ ಪ್ರತೀಪ ಮಹಾರಾಜ ಮತ್ತು ಶಿಬಿ ದೇಶದ ರಾಜಕುಮಾರಿ ಸುನಂದೆ ಇವರಿಗೆ ಮೂವರು ಮಕ್ಕಳು. ದೇವಾಪಿ, ಶಂತನು ಮತ್ತು ಬಾಹ್ಲಿಕ. ಪ್ರತೀಪನ ಮರಣಾನಂತರ ದೇವಾಪಿ ನಿರಾಸಕ್ತನಾಗಿದ್ದುದರಿಂದ ಶಂತನು ಬಾಹ್ಲಿಕರು ರಾಜರಾದರು. ಆದರೆ ಶ್ರೀಮಂತ ಸೋದರಮಾವನ ರಾಜ್ಯವನ್ನು ಆಳಲು ಒಪ್ಪಿ ಶಂತನುವಿಗೇ ರಾಜ್ಯವನ್ನು ಬಿಟ್ಟು ಬಾಹ್ಲಿಕನು ಕುರುವಂಶದಿಂದ ಬೇರ್ಪಡೆಯಾದ. ತನ್ನ ಅಣ್ಣನ ಮಗನಾದ ಚಿಕ್ಕಪ್ಪ ಭೀಷ್ಮರೊಂದಿಗೆ ಅವನ ಂಬಧ ಚೆನ್ನಾಗಿದ್ದುದರಿಂದ ಉದ್ದಕ್ಕೂ ಕುದುವಂಶದ ಹಿತೈಷಿಯಾಗಿಯೇ ಉಳಿದ. ಕೌರವ ಪಕ್ಷದ ವೀರರ ಪಟ್ಟಿಯಲ್ಲಿ ಮತ್ತೆ ಮತ್ತೆ ಪ್ರಸ್ತಾವಿತನಾಗುವ ಬಾಹ್ಲಿಕ ಇಳಿವಯಸ್ಸಿನಲ್ಲೂ ಭೀಷ್ಮದ್ರೋಣಾದಿಗಳೊಂದಿಗೆ ಸೇರಿ ಉತ್ಸಾಹದಿಂದ ಯುದ್ಧದಲ್ಲಿ ಭಾಗವಹಿಸಿದ್ದಾನೆ ನಿಜ. ಆದರೆ ವಾಸ್ತವವಾಗಿ ಈತನಿಗೆ ಪಾಂಡವ-ಕೌರವರು ಹಗೆಗಳಾಗುವುದು. ಇಷ್ಟವಿಲ್ಲ ಅದನ್ನು ಸಭೆಯಲ್ಲಿ ಎಲ್ಲರೆದುರಿಗೆ ಹಲವಾರು ಬಾರಿ ಹೇಳಿದ್ದಾನೆ. ದ್ಯೂತವನ್ನು ನೇರವಾಗಿ ವಿರೋಧಿಸಿದವರಲ್ಲಿ ಬಾಹ್ಲಿಕನು ಪ್ರಮುಖನಾಗಿದ್ದಾನೆ. ಸ್ವಭಾವತಃ ಶಾಂತಿಪ್ರಿಯನಾದ ಈತ ಪಾಂಡವರ-ಕೌರವ ಯುದ್ಧವನ್ನು ತಪ್ಪಿಸಲು ಮಹಾನ್ ಪ್ರಯತ್ನ ಮಾಡಿದ್ದಾನೆ. ಕೌರವರ ರಾಯಭಾರಿಯಾಗಿದ್ದ ಸಂಜಯನು ಹಿಂದಿರುಗಿ ಬಂದು ಸುದ್ದಿ ಹೇಳಿದಾಗ ಬಾಹ್ಲಿಕ ಆಸಕ್ತಿಯಿಂದ ಕೌರವ ಸಭೆಗೆ ಬಂದಿದ್ದನ್ನು ಗಮನಿಸಬೇಕು. ''ಭರತರ ನಡುವೆ ಶಾಂತಿ ನೆಲಸುವುದನ್ನು ಬಿಟ್ಟರೆ ನನಗೆ ಬೇರೆ ಆಸೆಗಳೇ ಇಲ್ಲ'' ಎಂಬ ಅವನ ಹೇಳಿಕೆಯಲ್ಲಿ ವ್ಯಕ್ತವಾಗುವ ಕಾಳಜಿಯನ್ನು ಗಮನಿಸಬೇಕು. ಪಾಂಡವ ಕೌರವರ ಬಗೆಗೆ ಅವನ ಚಿಂತನೆಯೂ ಅಪೂರ್ವವಾಗಿದೆ. ದ್ರೋಣಪರ್ವದ ಮೂರನೆಯ ಅಧ್ಯಾಯದಲ್ಲಿ ಅವನು ಹೇಳುವ ಮಾತು ಅರ್ಥಪೂರ್ಣವಾದದ್ದುಃ ''ಸತ್ಪುರುಷರಾದ ಪಾಂಡವರು ಅಸುಖಿಗಳಾಗಿದ್ದಾರೆ. ದುಷ್ಟ ಕೌರವನು ಸುಖಿಯಾಗಿದ್ದಾನೆ. ಇದನ್ನು ನೋಡುವ ಮಿತಬುದ್ಧಿಯ ಜನರು ದುಷ್ಟ ಜೀವನವೇ ಒಳ್ಳೆಯದೆಂದು ಭಾವಿಸಬಹುದು.''  
ಇಷ್ಟಾದರೂ ಯುದ್ಧದಲ್ಲಿ ಅವನು ಭೀಷ್ಮದ್ರೋಣ ಕೃಪಾದಿಗಳಂತೆ ಕೌರವನ ಪಕ್ಷದಲ್ಲೇ ಇದ್ದು ಹೋರಾಡುತ್ತಾನೆ (?) ಎಂಬ ರಥವನ್ನೇರಿ ಇವನು ಯುದ್ಧಕ್ಕೆ ಬಂದು ನಿಂತ ಸಂದರ್ಭ ಸಂಶಪ್ತಕ ಪರ್ವದಲ್ಲಿದೆ. ಘಟೋತ್ಕಚ ಸಾತ್ಯಕಿ ಬೀಮ ಅರ್ಜುನ ಮೊದಲಾದ ಪಾಂಡವ ವೀರರ ಮೇಲೆ ಈತ ಯುದ್ಧ ಮಾಡುತ್ತಾನೆ. ಕೊನೆಗೆ ಇವನನ್ನು ಇವನ ಮಕ್ಕಳಾದ ಸೋಮದತ್ತಾದಿಗಳನ್ನು ಭೀಮನು ಕೊಲ್ಲುತ್ತಾನೆ.  
ಈ ಹಿರಿಯ ಪ್ರಜೆಯ ಬಗೆಗೆ ಕೌರವ ಪಾಂಡವ ಪಡಗೆಳೆರಡಕ್ಕೂ ಗೌರವವಿತ್ತು ಎಂಬುದು ಸ್ಮರಣೀಯ ಸಂಗತಿಯಾಗಿದೆ.
</details>
