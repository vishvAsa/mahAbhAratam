+++
title = "014 ನಕ್ಕನಸುರವಿರೋಧಿ ಮುನಿ"

+++

<details><summary>ಗದ್ಯ (ಕ.ಗ.ಪ) </summary>

14. ಯುಧಿಷ್ಠಿರನ ಮಾತನ್ನಾಲಿಸಿದ ಕೃಷ್ಣ ಪರಿಹಾಸ ಮಾಡಿಕೊಂಡು ನಗುತ್ತಾ "ಹಾ ! ನಾರದ ಮುನಿ ಬಲೆ ಹಾಕಿಬಿಟ್ಟನಲ್ಲ ! ಅಯ್ಯೋ ನೀವು ಸಿಕ್ಕಿಹಾಕಿಕೊಂಡಿರಲ್ಲ ! ನೀವು ಸ್ವಾಮಿದ್ರೋಹರಾದಿರಿ ! ರಾಜರನ್ನು ಗೆಲ್ಲುವುದೆಂದರೇನು ಅಷ್ಟು ಸುಲಭವೇ ? ಅತಿಶಯವಾದ ಯಾಗವಿದು. ಮೊಟ್ಟ ಮೊದಲಿಗೇ ಯುಧಿಷ್ಠಿರ ರಾಜನ ಮನಸ್ಸು ಯಾಗವನ್ನು ಗುರಿಯಾಗಿಸಿಕೊಂಡಿತು. ಇದು ಮಕ್ಕಳಾಟದಂತೆ ಆಗಿಬಿಟ್ಟಿತಲ್ಲ ಎಂದು ಕೃಷ್ಣ ವಿನೋದದಿಂದ ತಲೆದೂಗಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಕ್ಕಜ-ಆಶ್ಚರ್ಯ, ಮಖ-ಯಜ್ಞ, ಚೂಣಿ-ಸೇನೆಯ ಮುಂಭಾಗ  
ಯುಧಿಷ್ಠೀರನ ಮಾತು ಕೇಳಿ ನಕ್ಕನಸುರವಿರೋಧಿ-ಕೃಷ್ಣ ನಕ್ಕ, ಮುನಿ ಹಾ ಇಕ್ಕಿದನಲಾ ಬಲೆಯನು-ಆ ದೇವರ್ಷಿ ಅಂತೂ   
ಬಲೆ ಹಾಕಿದನಲ್ಲಾ ! ಸಿಕ್ಕಿದಿರಲಾ ಸ್ವಾಮಿದ್ರೋಹರು-ನೀವು ಸ್ವಾಮಿ ಎನ್ನುವ ನನಗೆ ತಿಳಿಸದೆಯೇ ದ್ರೋಹ ಮಾಡಿ ಆ ಬಲೆಯಲ್ಲಿ ಸಿಕ್ಕಿಹಾಕಿಕೊಂಡಿರಲ್ಲಾ ! ಸದರವೇ ನೃಪರು-ರಾಜರನ್ನು ಗೆದ್ದು ಕಾಣಿಕೆ ಸಂಗ್ರಹಿಸುವುದೆಂದರೆ ಸುಲಭವೇ ? ಅಕ್ಕಜದ ಮಖವು-ಈ ರಾಜಸೂಯವೆಂಬುದು ಅತಿಶಯವಾದ ಯಾಗ, ಮಹೀಶನ-ಯುಧಿಷ್ಠಿರ ರಾಜನ, ಮನ-ಮನಸ್ಸು, ಅದರ ಚೂಣಿಗೆ-ಅದರ ಮುಂಭಾಗಕ್ಕೆ ಗುರಿಯಾಯಿತು, ಮಕ್ಕಳಾಟಿಕೆಯಾಯ್ತು-ಅಸಾಧಾರಣ ಕೆಲಸವಾದುದರಿಂದ, ಕೇವಲ ಮಕ್ಕಳ ಆಟದಂತೆ ಆಯಿತು,   
ಎಂದು ಕೃಷ್ಣ ತನ ಸಿರಿಮುಡಿಯ-ಸಂಪದ್ಯುಕ್ತವಾದ ತಲೆಯನ್ನು ತೂಗಿದ.
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಚುಕ್ಕಿಯಾಯಿತು - ಚುಕ್ಕಿಯೆನೆ ಶುಕ್ರಂ
</details>
