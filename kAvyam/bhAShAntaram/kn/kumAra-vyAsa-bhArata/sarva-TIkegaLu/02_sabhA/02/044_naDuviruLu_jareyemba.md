+++
title = "044 ನಡುವಿರುಳು ಜರೆಯೆಮ್ಬ"

+++

<details><summary>ಗದ್ಯ (ಕ.ಗ.ಪ) </summary>

44. ಆ ನಡು ರಾತ್ರಿಯಲ್ಲಿ ಜರೆಯೆಂಬ ರಾಕ್ಷಸಿ ಮಾಂಸವನ್ನು ಹುಡುಕಿಕೊಂಡು ಬರುತ್ತಾ ಊರಾಚೆ ಮಿಡುಕುತ್ತಾ ಬಿದ್ದಿದ್ದ ಮಗುವಿನ ಎರಡು ಸೀಳುಗಳನ್ನು ನೋಡಿದಳು. ಸೀಳಿ ಅದೇಕೆ ತಿನ್ನದೆ ಬಿಟ್ಟರೋ ಎಂದು ಕುತೂಹಲಗೊಂಡು ಕೈಗೆ ತೆಗೆದುಕೊಂಡು  ಆ ಶಿಶುವಿನ ಆ ಎಡಬಲ ಭಾಗಗಳನ್ನು  ನೋಡಿದಳು.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಡಗು-ಮಾಂಸ  
ನಡುವಿರುಳು-ಆ ನಡು ರಾತ್ರಿಯಲ್ಲಿ, ಜರೆ ಎಂಬ ರಕ್ಕಸಿ-ರಾಕ್ಷಸಿ ಬಂದು, ಹೊಳೆಲಿ ಹೊರ ಬಾಹೆಯಲಿ-ಪಟ್ಟಣದ ಆ  ಹೊರಭಾಗದಲ್ಲಿ, ಮಿಡುಕುವೀ ಸೀಳೆರಡವನು-ಜೀವ ಸ್ಪಂದಿಸುತ್ತಿದ್ದ ಈ ಎರಡು ಸೀಳುಗಳನ್ನು, ಕಂಡಳು-ನೋಡಿದಳು, ತುಡುಕಿದಳು-ಕೈಗೆ ತೆಗೆದುಕೊಂಡಳು, ಸೀಳ್ದೇಕೆ ತಿನ್ನದೆ ಮಡಗಿದರೊ-ದೇಹವನ್ನು ಎರಡು ಭಾಗವಾಗಿ, ಸೀಳಿ ತಿನ್ನದೆ ಏಕೆ ಇಟ್ಟುಬಿಟ್ಟರೋ ಎಂದುಕೊಂಡು, ಕೌತುಕವದೇನೀ ಈ ಎಡಬಲನಿದು-ಏನಾಶ್ಚರ್ಯ ಎಡಬಲಗಳು ಹೀಗೆ ಇವೆಯಲ್ಲ ಎಂದು-ಎಂದುಕೊಂಡು   
ಅಸುರೆ-ಆ ಜರೆಯೆಂಬ ರಾಕ್ಷಸಿ, ಶಿಶುವ ದಿಟ್ಟಿಸಿ ನೋಡಿದಳು-ಮಗುವನ್ನು ದಿಟ್ಟಿಸಿ ನೋಡಿದಳು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಜರೆ - ಮಹಾಭಾರತದಲ್ಲಿ ದೇವಪಾತ್ರಗಳಂತೆಯೇ ರಾಕ್ಷಸ ಪಾತ್ರಗಳು ಸಾಕಷ್ಟಿವೆ. ಜರಾಸಂಧನಿಗೆ ಆ ಹೆಸರು ಬರುವುದಕ್ಕೆ ಕಾರಣಳಾದ ರಾಕ್ಷಸಿ ಜರೆ. ಮಗಧದ ಚಕ್ರವರ್ತಿ ಬೃಹದ್ರಥನು ಕಾಶಿ ರಾಜಪುತ್ರಿಯರನ್ನು ಮದುವೆಯಾಗಿದ್ದ. ಬಹಳಕಾಲ ಮಕ್ಕಳಿಲ್ಲದೆ ಕೊರಗುತ್ತಿದ್ದ ಈಗ ಒಮ್ಮೆ ಚಂಡಕೌಶಿಕ ಮುನಿಗಳ ದರ್ಶನ ಮಾಡಿದ. ತನ್ನ ಕೊರಗನ್ನು ಹೇಳಿಕೊಂಡ. ಅವರು ಕರುಣೆಯಿಂದ ಒಂದು ಹಣ್ಣನ್ನು ಮಂತ್ರಿಸಿಕೊಟ್ಟು ಪುತ್ರ ಸಂತಾನವಾಗಲಿ ಎಂದು ಹರಸಿ ಇದನ್ನು ಹೆಂಡತಿಗೆ ಕೊಡು ಎಂದು ಹೇಳಿದರು. ಇಬ್ಬರು ಪತ್ನಿಯರಿಗೂ ಬೃಹದ್ರಥನು ಆ ಹಣ್ಣನ್ನು ಹಂಚಿದ. ಇದರಿಂದ ಶುಭದ ಬದಲಿಗೆ ಅಶುಭವೇ ಆಗುವುದರಲ್ಲಿತ್ತು. ಮಗುವೇನೋ ಹುಟ್ಟಿತು. ಆದರೆ ಹಣ್ಣನ್ನು ಬೃಹದ್ರಥನು ಎರಡು ಭಾಗ ಮಾಡಿದ್ದಂತೆ ಈ ಮಗುವೂ ಎರಡು ನಿರ್ಜೀವ ಹೋಳಾಗಿ ಬಿಟ್ಟಿತು. ತಾಯಂದಿರು ಹೆದರಿ ಈ ಶರೀರ ಭಾಗಗಳನ್ನು ಎಸೆಯಲು ಹೇಳಿದರು. ದಾದಿಯರು ಬಟ್ಟಿಯಲ್ಲಿ ಎರಡು ಶಕಲಗಳನ್ನೂ ತುಂಬಿಕೊಂಡು ರಸ್ತೆಯ ಒಂದು ಚೌಕದಲ್ಲಿ ಎಸೆದು ಬಂದರು.  
ಆ ರಾತ್ರಿ ರಕ್ತಮಾಂಸಖಾದಿನಿಯಾದ ಒಬ್ಬರು 'ಜರೆ' ಎಂಬ ರಾಕ್ಷಸಿ ಆ ತುಣುಕುಗಳನ್ನು ಕಂಡು ತಿನ್ನಲೆಂದು ಎತ್ತಿಕೊಂಡಳು. ಅವಳಿಗೆ ಏನನ್ನಿಸಿತೋ, ತಿನ್ನುವ ಮೊದಲು ಎರಡು ಹೋಳುಗಳನ್ನೂ ಒಂದಾಗಿ ಜೋಡಿಸಿದಳು. ಕೂಡಲೇ ಒಬ್ಬ ಕುಮಾರ ಮೂಡಿಬಂದ. ಅವನಿಗೆ ಜೀವವೂ ಇತ್ತು. ವಜ್ರಸಾರದಿಂದ ಮಾಡಿದೆಯೋ ಎಂಬಂತೆ ಆ ಮಗು ತುಂಬ ಭಾರವಾಗಿತ್ತು. ರಾಕ್ಷಸಿಗೆ ಕೂಡ ಆ ಮಗುವನ್ನು ಎತ್ತಲಾಗಲಿಲ್ಲ. ಅದು ಜೋರಾಗಿ ಅಳಲಾರಂಬಿಸಿತು. ಆ ಮಗುವಿನ ಅಳು ಕೇಳಿ ಅರಮನೆಯವರೆಲ್ಲ ಆಚೆಗೆ ಬಂದರು. ಆ ವೇಳೆಗೆ ಮಾನವ ವೇಷ ಧರಿಸಿದ ಜರೆ ಬೃಹದ್ರಥನನ್ನು ಕರೆಸಿ ಅವನಿಗೆ ನಡೆದದ್ದನ್ನೆಲ್ಲ ವಿವರಿಸಿದಳು. ತನ್ನ ಕಿರುಪರಿಚಯವನ್ನೂ ಮಾಡಿಕೊಂಡಳು. ''ದೊರೆ! ನಾನು ಕಾಮರೂಪಿಯಾದ ರಾಕ್ಷಸಿ-ಜರೆ. ನನಗೆ ಮೇರುಪರ್ವತವನ್ನು ಕೂಡ ನುಂಗುವಷ್ಟು ಶಕ್ತಿಯಿದೆ. ಆದ್ದರಿಂದ ನಿನ್ನ ಮಗುವನ್ನು ಭಕ್ಷಿಸುವುದು ಅಷ್ಟೇನೂ ದೊಡ್ಡ ಸಂಗತಿಯಲ್ಲ. ಕನಿಕರದಿಂದ ಈ ಮಗುವಿಗೆ ರೂಪಕೊಟ್ಟಿದ್ದೇನೆ, ಜೀವ ಕೊಟ್ಟಿದ್ದೇನೆ. ಇದನ್ನು ಸಾಕಿಕೋ. ನಾನು ಮೊದಲು ಗೃಹದೇವತೆಯಾಗಿದ್ದೆ. ಆ ನೆನಪಿಗೆ ಈಗಲೂ ನಿಮ್ಮೂರಿನಲ್ಲಿ ಮನೆಮನೆಯಲ್ಲೂ ನನ್ನನ್ನು ಪೂಜಿಸುತ್ತಾರೆ. ನಿಮ್ಮ ಮನೆಯಲ್ಲಿ ಕೂಡ ನನ್ನ ಪೂಜೆ ನಡೆಯುವುದನ್ನು ನೋಡಿ ನಿನಗೆ ಏನಾದರೂ ಸಹಾಯ ಮಾಡುವ ಮನಸ್ಸಾಗಿತ್ತು. ಈಗ ಅವಕಾಶ ಕೂಡಿ ಬಂದಿದೆ'' ಎಂದು ಹೇಳಿ ಆ ಮಗುವನ್ನು ರಾಜನಿಗೂ ಪತ್ನಿಯರಿಗೂ ಒಪ್ಪಿಸಿದಳು. ಒಪ್ಪಿಸಿಯಾದ ಮೇಲೆ ಈ ಮಗುವಿಗೆ ನನ್ನ ಹೆಸರನ್ನೇ ಇಡಬೇಕು ಎಂಬ ನಿಬಂಧನೆಯನ್ನೂ ಹಾಕಿದಳು. ರಾಜನು ಸಂತೋಷದಿಂದ ಮಗುವನ್ನು ಸ್ವೀಕರಿಸಿ ಅವಳ ಇಷ್ಟದಂತೆಯೇ ಜರಾಸಂಧ ಎಂಬ ಹೆಸರನ್ನೇ ಇಟ್ಟ.  
ದೇವಪೂಜೆಯೊಂದೇ ಅಲ್ಲದೆ ರಾಕ್ಷಸಪೂಜೆಯ ಸಂಪ್ರದಾಯವೂ ಪ್ರಾಚೀನ ಭಾರತದಲ್ಲಿ ಇತ್ತು ಎಂಬ ಸಂಗತಿ ಈ ಕಥೆಯಿಂದ ತಿಳಿದುಬರುತ್ತದೆ. ''ಪಾತಕಿಗಳೊಡಲೊಳಿಹ ಪರಮಾತ್ಮನಂತೆ'' ಎಂದು ಲಕ್ಷ್ಮೀಶನು ಹೇಳಿರುವುದು ಈಕೆಯ ನಡತೆಗೆ ಸರಿಯಾಗಿ ಒಪ್ಪುತ್ತದೆ. ಯಾರೋ ಎಸೆದುಹೋಗಿದ್ದ ಮಗುವಿನ ಎರಡು ಭಾಗಗಳನ್ನು ತಿನ್ನುವ ಮೊದಲು ಚೇಷ್ಟೆಗೆ ಜೋಡಿಸಿಟ್ಟ ಜರೆ ಹಾಗೆ ಜೋಡಿಸಿದ್ದರ ಪರಿಣಾಮವಾಗಿ ಮಗು ಬದುಕಿದುದನ್ನು ಕಂಡು ಕೃಪೆ ಮಾಡಿ ಆ ಜೀವಂತ ಮಗುವನ್ನು ಬೃಹದ್ರಥನಿಗೆ ಒಪ್ಪಿಸಿದ್ದು ಎಂತಹ ವಿಚಿತ್ರ ಘಟನೆ! ಆದರೆ ಋಷಿಯ ಕರುಣೆಯಿಂದ ಹುಟ್ಟಿದ ಈ ಮಗು ರಾಕ್ಷಸಿಯ ಕರುಣೆಯಿಂದ ಬೆಳೆದು ರಾಕ್ಷಸೀ ಗುಣಗಳನ್ನೇ ರೂಢಿಸಿಕೊಂಡದ್ದು ದುರಂತದ ಸಂಗತಿಯಾಗಿದೆ.
</details>
