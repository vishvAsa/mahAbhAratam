+++
title = "088 ಅಕಟ ನಿಮಗೀ"

+++

<details><summary>ಗದ್ಯ (ಕ.ಗ.ಪ) </summary>

88. "ಅಯ್ಯೋ, ನಿಮಗೆ ಈ ಯುದ್ಧ ಅವಶ್ಯಕವೇ ? ನಮಗೆ ಅಪಕೀರ್ತಿಯಲ್ಲವೇ ! ಈ ವಿಷಯ ಎಲ್ಲ ಜನರಿಗೂ ತಿಳಿದಿರಲಿ" ಎಂದು ತನ್ನ ಕಡೆಯವರನ್ನು ನೋಡಿದ. ಅನಂತರ ಕೃಷ್ಣನನ್ನು "ನಿಮ್ಮ ಪರಾಕ್ರಮ ನಮಗೆ ಪ್ರಕಟವಾಗಿದೆಯಲ್ಲ ! ಯಾದವರ ಸಮೂಹಕ್ಕೋ ನಾವಂಜುವೆವು. ನೀವು ರಣನಾಟಕ ಪಲಾಯನ ಪಂಡಿತರು" ಎಂದು ವ್ಯಂಗ್ಯವಾಡಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಕಟ-ಅಯ್ಯೋ ! ನಿಮಗೆ, ಸಮರವಾವಶ್ಯಕವೆ-ಈ ಯುದ್ಧ ಅಗತ್ಯವೇ ? ನಮಗಖ್ಯಾತಿಯಲ್ಲಿದು-ನಮಗೆ ಅಪಖ್ಯಾತಿ ಬರುತ್ತದೆಯಲ್ಲವೇ ? (ಅಲ್ಪ ಬಲರೆನ್ನದುರಿಸಿ ಕೊಂದನೆಂಬ ಕಾರಣದಿಂದ) ಇದು ಸಕಲ ಜನ ಅರಿದಿರೆ-ಈ ಸಂಗತಿಯನ್ನು ಎಲ್ಲ ಜನರೂ ಅರಿದಿರೆ-ತಿಳಿದಿರೆ ಎನುತ, ತನ್ನವರ ನೋಡಿದನು-ತನ್ನವರ ಕಡೆ ತಿರುಗಿ ನೋಡಿದ, (ಅನಂತರ ಕೃಷ್ಣನ್ನು ಗೇಲಿ ಮಾಡುತ್ತಾನೆ)  
ನಿಮ್ಮಾಳುತನ ಪ್ರಕಟವೈ-ನಿಮ್ಮ ಪರಾಕ್ರಮ ವ್ಯಕ್ತವಾಗಿಯೇ ಇದೆಯಲ್ಲ ! ಯದುನಿಕರಕೆ-ಯಾದವರಿಗೆ, ಆವಂಜುವೆವು-ನಾವು ಹೆದರುತ್ತೇವೆ, ರಣ ನಾಟಕ ಪಲಾಯನ ಪಂಡಿತರು ನೀವು-ನೀವು ಯುದ್ಧವೆಂಬ, ನಾಟಕವಾಡಿ ಓಡಿಹೋಗುವುದರಲ್ಲಿ ಪರಿಣತರು !   
ಎಂದನಾ ಮಗಧ-ಎಂದ ಜರಾಸಂಧ
</details>
