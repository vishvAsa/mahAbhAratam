+++
title = "083 ಗೋವಳರು ನಿರ್ಲಜ್ಜರದರೊಳು"

+++

<details><summary>ಗದ್ಯ (ಕ.ಗ.ಪ) </summary>

83. ಅನಂತರ ಅವನು ಭೀಮಾರ್ಜುನರ ಕಡೆ ತಿರುಗಿ "ಈ ದನಕಾಯುವವರು ಲಜ್ಜೆಯಿಲ್ಲದವರು. ನೀವು ಗೌರವ ಶಾಲಿಗಳಾದ ರಾಜಪುತ್ರರು ನೀವು ಅವನೊಡನೆ ಸೇರುವುದೇ? ಸಾವು ಬಯಸುವವನೊಡನೆ ಬಂದಿರಲ್ಲಾ ! ತಪ್ಪು ಮಾಡಿದಿರಿ. ನೀವಿನ್ನೂ ಚಿಕ್ಕವರು. ನಿಮ್ಮ ಹಿರಿಯರ ಸ್ಥಾನದಲ್ಲಿ ತಿಳಿದವರು ಇರಲಿಲ್ಲವೇ ? ನಿಮಗೆ ಯಾವ ಸ್ಥಿತಿ ಒದಗುವುದೋ" ಎಂದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಅನಂತರ ಮಾಗಧ ಭೀಮಾರ್ಜುನರ ಕಡೆ ತಿರುಗಿ ಹೇಳತೊಡಗುತ್ತಾನೆ, ಗೋವಳರು ನಿರ್ಲಜ್ಜರು-ದನಕಾಯುವವರು ನಾಚಿಕೆಯಿಲ್ಲದವರು, ಅದರೊಳು-ಅದರಲ್ಲಿ, ನೀವು ಗರುವರು-ಗೌರವಾನ್ವಿತರು ಹಾಗೂ ರಾಜಪುತ್ರರು ಸಾವ ಬಯಸುವನೊಡನೆ ಬಂದಿರಿ-ಸಾವು ಬರಲಿ, ಎಂದು ಆಸೆಪಟ್ಟು ಬಂದಿರುವ ಅವನೊಡನೆ ಬಂದಿರಿ, ತಪ್ಪು ಮಾಡಿದಿರಿ ನೀವು ಮಕ್ಕಳು-ನೀವಿನ್ನು ಚಿಕ್ಕವರು,   
ನಿಮ್ಮ ಹಿರಿಯರ ಠಾವಿನಲಿ-ನಿಮ್ಮ ಹಿರಿಯರ ಸ್ಥಾನದಲ್ಲಿ, ಬುಧರಿಲ್ಲಲಾ-ತಿಳಿವಳಿಕೆ ಇದ್ದವರು ಇಲ್ಲವೇ ? ನಿಮಗಾವ ಹದನಹುದು-ನಿಮ್ಮ ಸ್ಥಿತಿಯೇನಾದೀತು ? ಎನುತ ನುಡಿದನು ಭೀಮ ಫಲುಗುಣರ-ಹೀಗೆಂದು ಭೀಮಾರ್ಜುನರಿಗೆ ಹೇಳಿದ
</details>
