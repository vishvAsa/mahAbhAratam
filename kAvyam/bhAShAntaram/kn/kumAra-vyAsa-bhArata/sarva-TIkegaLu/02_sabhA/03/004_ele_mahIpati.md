+++
title = "004 ಎಲೆ ಮಹೀಪತಿ"

+++

<details><summary>ಗದ್ಯ (ಕ.ಗ.ಪ) </summary>

4. ಎಲೆ, ರಾಜ ಇನ್ನು ಯಜ್ಞದ ಕ್ಷೇತ್ರದಲ್ಲಿ ನಿನಗೆ ಅಡ್ಡಿ ಮಾಡುವವರಿಲ್ಲ. ಕಾಡಿನಲ್ಲಿ ಹುಲಿಯಿದ್ದರೆ ಗೋವುಗಳ ಹಿಂಡಿಗೆ ಹುಲ್ಲು ನೀರು ಕಂಡೀತೇ ? ಈ ಭೂಮಿಯ ಮೇಲಿದ್ದ ಗೌರವಯುತರಾದ ರಾಜರ ಗುಂಪನ್ನೇ ಕಾಡಿಪೀಡಿಸುತ್ತಿದ್ದಂತಹ, ಎಲ್ಲ ದ್ವೀಪಪತಿಗಳ ನೆರಳನ್ನು ಸಹ ಸಹಿಸದಿದ್ದಂತಹ ದುಷ್ಟನು ನಾಶವಾದ. ಇನ್ನೇನು ನಿನಗೆ ? ಎಂದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಯವಸಾಂಬು-ಹುಲ್ಲುನೀರು, ಅಂಡಲೆಸು-ಕಾಡಿಪೀಡಿಸು  
ಎಲೆ ಮಹೀಪತಿ-ಎಲೆ ರಾಜ, ನಿನ್ನ ಯಜ್ಞಸ್ಥಲಕೆ ಬಾಧಕರಿಲ್ಲ-ನಿನ್ನ ಯಜ್ಞದ ಸ್ಥಳಕ್ಕೆ ಬಂದು ಬಾಧೆ, ಉಂಟುಮಾಡತಕ್ಕವರು ಈಗ ಯಾರೂ ಇಲ್ಲ, ವನದಲಿ-ಕಾಡಿನಲ್ಲಿ, ಪುಲಿಯಿರಲು-ಹುಲಿಯಿರಲಾಗಿ, ಗೋಧನ ಕುಲಕೆ-ಗೋವಿನ ಸಂಪತ್ತಿಗೆ, ಯವಸಾಂಬು-ಹುಲ್ಲು ನೀರು, ಗೋಚರವೆ-ಕಾಣುತ್ತದೆಯೆ, ಕಾಡಿನಲ್ಲಿ ಹುಲ್ಲು, ನೀರು, ಯಥೇಷ್ಟವಾಗಿಯೇ ಇದ್ದರೂ, ಹುಲಿಯ ದೆಸೆಯಿಂದ ಪ್ರಾಣಭಯವುಂಟಾಗಿ ಆಚೆ, ಹೋಗುವುದಕ್ಕಾಗಿ ಧೈರ್ಯ ಬಾರದು, ನೆಲನ ಗರುವರ ಗೊಂದಣವನು-ಭುಮಿಯ ಮೇಲಿದ್ದ ಮಾನ್ಯರಾದ   
ರಾಜರ ಸಮೂಹವನ್ನೇ ಕಾಡಿಸುತ್ತಿದ್ದಂತಹ, ಅಖಿಳ ದ್ವೀಪಪತಿಗಳ-ಸಮಸ್ತ ದ್ವೀಪಗಳ ಒಡೆಯರ, ನೆಳಲ ಸೈರಿಸನು-ನೆರಳನ್ನು ಕೂಡ ಸಹಿಸದಿದ್ದಂತಹ ಆ ದುಷ್ಟ ಜರಾಸಂಧ, ಅವನ ಅಳಿದನು-ನಾಶವಾದ, ಇನ್ನೇನು ನಿನಗೆ-ಇನ್ನೇನು ಆತಂಕವಿದೆ ನಿನಗೆ? ಎಂದ ಕೃಷ್ಣ
</details>
