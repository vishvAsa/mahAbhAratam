+++
title = "005 ರಚಿಸು ಯಜ್ಞಾರಮ್ಭವನು"

+++

<details><summary>ಗದ್ಯ (ಕ.ಗ.ಪ) </summary>

5. ಯಜ್ಞದ ಪ್ರಾರಂಭಕ್ಕೆ ತೊಡಗು, ಉಚಿತ ಮಾತುಗಳಿಂದ ರಾಜರ ಸಮೂಹವನ್ನೂ ದಾಯಾದಿಗಳನ್ನೂ ಬರಮಾಡು. ನನ್ನನ್ನು  
ಕರೆದರೆ ಆ ಕ್ಷಣ ಬರುತ್ತೇನೆ. ಸಚಿವರೆಲ್ಲಿದ್ದಾರೆ, ಅವರನ್ನು ಕಳಿಸಿ ಬದರೀಕ್ಷೇತ್ರದಲ್ಲಿರುವ ಶ್ರೇಷ್ಠ ಋಷಿಗಳನ್ನು ಕರೆಸು. ಇನ್ನು ನಿನ್ನ ಇಷ್ಟಾರ್ಥಕ್ಕೆ ಯಾವ ಅಡ್ಡಿಯೂ ಇಲ್ಲ ಎಂದ ಆ ದಾನವಧ್ವಂಸಿ.
</details>

<details><summary>ಪದಾರ್ಥ (ಕ.ಗ.ಪ) </summary>

ಪ್ರತ್ಯೂಹ-ಅಡ್ಡಿ, ನಿಷ್ಪ್ರತ್ಯೂಹ-ಅಡ್ಡಿಯಿಲ್ಲದಿರವಿಕೆ. ನಿರಾತಂಕ  
ರಚಿಸು ಯಜ್ಞಾರಂಭವನು-ಯಜ್ಞ ಪ್ರಾರಂಭಕ್ಕೆ ಬೇಕಾದುದನ್ನೆಲ್ಲ ಮಾಡಿಕೊ, ನೃಪನಿಚಯವನು-ರಾಜಸಮೂಹವನ್ನು, ದಾಯಾದ್ಯರನು-ನಿನ್ನ ದಾಯಾದಿಗಳಾದ ಕೌರವರನ್ನೂ, ಉಚಿತ ವಚನದಲಿ-ಯೋಗ್ಯ ಮಾತುಗಳಿಂದ ಆಹ್ವಾನಿಸಿ, ಬರಿಸು-ಕರೆಸು, ಎಮ್ಮ ಕರೆಸಿದರೆ-ನಮ್ಮನ್ನು ಬರಹೇಳಿದರೆ, ಆ ಕ್ಷಣಕೆ ಬಹೆವು-ಆ ಕೂಡಲೇ ಬರುತ್ತೇವೆ, ಸಚಿವರಾವೆಡೆ-ಸಚಿವರು ಎಲ್ಲಿದ್ದಾರೋ ನೋಡಿ ಅವರನ್ನು ಕರೆಯಲು ಕಳಿಸಿಕೊಡು, ಬದರಿಯ ರುಚಿರ ಋಷಿಗಳ-ಬದರಿ ಕ್ಷೇತ್ರದ ಶ್ರೇಷ್ಠ ಋಷಿಗಳನ್ನು, ಕರೆಸು-ಬರ ಮಾಡು, ನಿನ್ನ ಅಭಿರುಚಿಗೆ-ನಿನ್ನ ಅಭಿಲಾಷೆಗೆ, ನಿಷ್ಪ್ರತ್ಯೂಹವು-ಯಾವ ಅಡ್ಡಿಯೂ ಇಲ್ಲ, ಎಂದನು ದಾನವಧ್ವಂಸಿ-ಕೃಷ್ಣ
</details>
