+++
title = "017 ಒಸಗೆ ಮೆರೆದುದು"

+++

<details><summary>ಗದ್ಯ (ಕ.ಗ.ಪ) </summary>

17. ಆಗ ಪಟ್ಟಣದಲ್ಲೆಲ್ಲಾ ಮಹಾ ಉತ್ಸವವಾಯಿತು. ಧರ್ಮರಾಯ ಮಯನಿಗೆ ಉಡುಗೊರೆಯನ್ನಿತ್ತು ಅತಿಶಯವಾಗಿ ಗೌರವಿಸಿದ. ಅವನ ಸೇವಕರೆಲ್ಲರಿಗೂ ದಾನಗಳನ್ನು ಕೊಟ್ಟು ಸಂತೋಷಪಡಿಸಿದ. ಮಯನನ್ನು ಪ್ರೀತಿಯಿಂದ ಬೀಳ್ಕೊಟ್ಟ. ಅನಂತರ ಎಲ್ಲ ದಿಕ್ಕುಗಳಿಂದಲೂ ಇಂದ್ರಪ್ರಸ್ಥಕ್ಕೆ ಯಾಚಕ ಸಮೂಹ ಬರತೊಡಗಿತು. ಧರ್ಮಜನ ಕೀರ್ತಿಯ ಪ್ರಕಾಶ ಮೂರುಲೋಕಗಳಿಗೂ ಹರಡಿತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಒಸಗೆ-ಸಂತೋಷ, ಅಂಗಚಿತ್ತ-ತನ್ನ ಮೈಮೇಲಿನ ವಸ್ತ್ರಗಳನ್ನು ಉಡುಗೊರೆಯಾಗಿ ಕೊಡುವುದು.  ಝಾಡಿ-ಪ್ರಕಾಶ  
ಒಸಗೆ ಮೆರೆದುದು-ಸಂತೋಷದ ಉತ್ಸವ ವೈಭವದಿಂದ ನಡೆಯಿತು, ಮಿಗೆ-ಅತಿಶಯವಾಗಿ, ಮನ್ನಿಸಿದನು-ಗೌರವಿಸಿದನು, ಅವನಿಪ-ಧರ್ಮರಾಜ,  ಅಸುರ ಕಿಂಕರರು ಅನಿಬರನು-ರಾಕ್ಷಸ ಸೇವಕರು ಅಷ್ಟುಮಂದಿಯನ್ನು, ಸನ್ಮಾನದಲಿ-ಗೌರವದಿಂದಲೂ, ಒಸೆದು-ಸಂತೋಷಪಡಿಸಿ, ದೆಸೆದೆಸೆಯ-ನಾನಾ ದಿಕ್ಕುಗಳಿಂದ ಬಂದ, ಯಾಚಕ ನಿಕರ-ಭಿಕ್ಷುಕರ ಸಮೂಹ, ನೂಕಿತು-ಬೇಡಿದ್ದನ್ನು ಪಡೆದು ಸಂತೋಷದಿಂದ ನುಗ್ಗಿಹೋಯಿತು, ಧರ್ಮಜನ ಕೀರ್ತಿಯ ಝಾಡಿ-ಯುಧಿಷ್ಠಿರನ ಕೀರ್ತಿಯ ಪ್ರಕಾಶ, ಮುಸುಕಿತೈ-ಕವಿಯಿತಯ್ಯಾ !
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮಯ - ಮಯನು ದೇವ ದಾನವ ಶಿಲ್ಪಾಚಾರ್ಯ. ರಾಕ್ಷಸಶಿಲ್ಪಿ. ಕಶ್ಯಪನಿಗೆ ದನುವಿನಲ್ಲಿ ಹುಟ್ಟಿದ ಮಗ. ನಮುಚಿಯ ಸೋದರ. ಇವನು ಪರ್ಷಿಯಾ ದೇಶದವನಿರಬಹುದೆಂಬ ವಾದವೂ ಇದೆ. ಮಯನಿಗೆ ಮಾಯಾವಿ, ಮಂಡೋದರಿ ಎಂಬ ಮಕ್ಕಳಿದ್ದರು. (ಇವಳು ರಾವಣನ ಪತ್ನಿಯಾದಳು) ಖಾಂಡವ ವನದ ದಹನದ ಸಂದರ್ಭದಲ್ಲಿ ಬೆಂಕಿಗೆ ಸಿಕ್ಕಿಕೊಳ್ಳಲಿದ್ದ ಈತನನ್ನು ಅರ್ಜುನನು ಕಾಪಾಡಿದ ಕಾರಣ ಮಯನು ಉಳಿದುಕೊಂಡ.  
ತಸ್ಯ ಭೀತಸ್ವನಂ ಶ್ರುತ್ವಾ ಮಾಭೈರಿತಿ ಧನಂಜಯಃ  
ಪ್ರತ್ಯುವಾಚ ಮಯಂ ಪಾರ್ಥೋ ಜೀವಯನ್ನಿವ ಭಾರತ  
ಭಯಗ್ರಸ್ಥನಾದ ಮಯನ ಕೂಗನ್ನು ಕೇಳಿದ ಅರ್ಜುನನು ಅವನಿಗೆ 'ಹೆದರಬೇಡ' ಎಂದು ಧೈರ್ಯ ಹೇಳಿ ಅವನನ್ನು ಬದುಕಿಸಿದ. ಈ ಉಪಕಾರದ ಸ್ಮರಣೆಗಾಗಿ ಮಯನು ಧರ್ಮರಾಯನಿಗೆ ಒಂದು ಅದ್ಭುತ ಅರಮನೆಯನ್ನೂ ವಾಸಗೃಹಗಳನ್ನೂ ಸಭಾಮಂದಿರವನ್ನೂ ಮಯಸಭೆಯನ್ನೂ ಕಟ್ಟಿಸಿಕೊಟ್ಟನಂತೆ. ರಾಜಸೂಯಯಾಗಕ್ಕಾಗಿ ಕಟ್ಟಿಕೊಟ್ಟ ಸಭಾಗೃಹ ಅದು. ಮುಂದೆ ಮಯನು ಶಿವನ ಅಜ್ಞೆಯಂತೆ ಕೃಷ್ಣಶತ್ರುವಾದ ಸಾಲ್ವನಿಗೆ ಸೌಭನಗರವನ್ನು ನಿರ್ಮಿಸಿಕೊಟ್ಟ. ಅಸುರರಿಗಾಗಿ ಕಾಮಗಮನ ಶಕ್ತಿಯುಳ್ಳ ತ್ರಿಪುರವನ್ನು ನಿರ್ಮಿಸಿಕೊಟ್ಟು ಉಪಕಾರ ಮಾಡಿದ.  
ಮಯಶಿಲ್ಪಿಯ ಸಾಧನೆಯನ್ನು ಮೆಚ್ಚಿದ ದೇವತೆಗಳು ಅವನಿಗೆ ಹೇಮ ಎಂಬ ಕನ್ಯೆಯನ್ನು ಕೊಟ್ಟು ಮದುವೆ ಮಾಡಿದರು. ಮಯನು ಆಕೆಯ ಹೆಸರಿನಲ್ಲಿ ಒಂದು ಸುಂದರ ನಗರಿಯನ್ನು ನಿರ್ಮಿಸಿ ಅಲ್ಲಿ ಅವಳೊಂದಿಗೆ ಸಂಸಾರ ಮಾಡುತ್ತಿದ್ದ. ಇಂಥ ಉನ್ನತಮಟ್ಟದ ವಿಶ್ವಕಲಾವಿದನನ್ನು ಅವನ ಹೆಂಡತಿ ಕೈಬಿಟ್ಟುಹೋದದ್ದು ಮಯನ ಮುಂದಿನ ಬದುಕಿನ ಒಂದು ದುರಂತಘಟ್ಟ ಎಂದು ಹೇಳಬಹುದು.  
ಮಯನ ಶಿಲ್ಪಸಾಧನೆಗಳಲ್ಲಿ ಅಪೂರ್ವವಾದ ಮಯಸಭೆಯು ಒಂದೆಂದು ಹೇಳಬಹುದು. ಖಾಂಡವ ವನದಲ್ಲಿ ಮಯನು ಸಿಕ್ಕಿ ಹಾಕಿಕೊಂಡಾಗ ಅರ್ಜುನ ಬಿಡಿಸಿದನಷ್ಟೆ ಆದ್ದರಿಂದ ಕೃತಜ್ಞತಾಪೂರ್ವಕವಾಗಿ ಮಯನು ಪಾಂಡವರಿಗೆ ಸ್ಮರಣೀಯ ಕಾಣಿಕೆಯೊಂದನ್ನು ನೀಡಲು ಬಯಸಿ ಈ ವಿಚಾರವನ್ನು ಶ್ರೀಕೃಷ್ಣನಲ್ಲಿ ಪ್ರಸ್ತಾವಿಸಿದ. ಕೃಷ್ಣ ಸಲಹೆ ಇದು:  
''ಮಯ! ಮಣಿಮಯ ದೂಲಗಳ ಕಂಬಗಳಿರುವ ಗೋಡೆ, ಪ್ರಕಾರಗಳಿರುವ ನಿರ್ಮಲ ಸ್ವರ್ಣಮಯ ತಾವರೆಗಳಿರುವ ವಜ್ರಮೀನುಗಳು, ಮುತ್ತಿನ ಕಂಬಳು ಇರುವ, ನೀರೋ ನೆಲವೋ ಕಟ್ಟಡವೋ ಬಯಲೋ ಎಂಬ ದೃಶ್ಯಭ್ರಾಂತಿಯನ್ನುಂಟುಮಾಡುವ, ಪುಷ್ಪೋದ್ಯಾನ ಜಲಸಮೃದ್ಧಿಗಳಿಂದ ಮೆರೆಯುವ ಅಭೂತಪೂರ್ವ ಕಟ್ಟಡವೊಂದನ್ನು ನೀನು ಕಟ್ಟಿಸಿಕೊಡು''. ಮಯನು ಅವನ ಆಸೆಯಂತೆಯೇ ಯಂತ್ರಮಯವಾದ, ಸಾರ್ವರ್ತುಕೋದ್ಯಾನದಿಂದ ಕಂಗೊಳಿಸುವ ನಯನಮನೋಹರವಾದ ಅರಮನೆಯನ್ನು ಹದಿನಾಲ್ಕು ತಿಂಗಳ ಅವಧಿಯಲ್ಲಿ ನಿರ್ಮಿಸಿಕೊಟ್ಟ. ಎಂಟು ಸಆವಿರ ಜನ ದೈತ್ಯ ಕರ್ಮಚಾರಿಗಳು ಎಲ್ಲೋ ಸಿದ್ಧಪಡಿಸಿ ಆ ವಸ್ತುಗಳನ್ನು ಅಂತರಿಕ್ಷ ಮಾರ್ಗದಲ್ಲಿ ಹೊತ್ತು ತಂದು ಜೋಡಿಸಿಕೊಟ್ಟರು. ಅವನು ಕಟ್ಟಿದ ಕೊಳ, ಮನೆ, ಬಯಲು, ಕಟ್ಟಡ ಪ್ರವೇಶದ್ವಾರಗಳು ದುರ್ಯೋಧನನಿಗೆ ಕಸಿವಿಸಿಯಾಗುವಷ್ಟು ಧೃಷ್ಟಿಭ್ರಮೆಯನ್ನು ಉಂಟುಮಾಡುವಷ್ಟು ವೈಶಿಷ್ಟ್ಯಮಯವಾಗಿದ್ದುವು. ಇಂದು ಭಾರತೀಯ ಶಿಲ್ಪಲೋಕದಲ್ಲಿ ನಯಗಾರಿಕೆ, ಅಂದ, ವೈಭವಗಳಿಗೆ ಮಯ ಹೆಸರುವಾಸಿಯಾಗಿದ್ದಾನೆ.          ಮೂಜಗವ - ಮೂರು ಲೋಕಗಳನ್ನು ಪ್ಲಥ್ವಿ, ಆಕಾಶ, ಪಾತಾಳ
</details>
