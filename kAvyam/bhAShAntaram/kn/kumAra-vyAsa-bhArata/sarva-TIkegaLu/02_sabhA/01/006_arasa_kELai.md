+++
title = "006 ಅರಸ ಕೇಳೈ"

+++

<details><summary>ಗದ್ಯ (ಕ.ಗ.ಪ) </summary>

6. ಶ್ರೀ ಕೃಷ್ಣನು ತಾನು ತನ್ನ ಊರಿಗೆ ಹಿಂತಿರುಗಬೇಕೆಂಬ ವಾರ್ತೆಯನ್ನು ಧರ್ಮರಾಯ, ಭೀಮ, ಅರ್ಜುನ ಮೊದಲಾದವರಿಗೆ ತಿಳಿಸಿದ. ಎಲ್ಲ ರಾಣಿಯರು, ಅಭಿಮನ್ಯು, ಧರ್ಮಜ, ಅರ್ಜುನ, ಭೀಮನ ಮಕ್ಕಳು ಮೊದಲಾಗಿ ಸಮಸ್ತರನ್ನೂ ಕಂಡು ಯಥೋಚಿತವಾಗಿ  ಗೌರವಿಸಿದ.
</details>

<details><summary>ಪದಾರ್ಥ (ಕ.ಗ.ಪ) </summary>

ಹರಿ-ಕೃಷ್ಣ, ಬಿಜಯಂಗೆಯ್-ದಯಮಾಡಿಸು, ಒರೆದನು-ಹೇಳಿದನು, ಅವನಿ-ಭೂಮಿ, ಅವನೀಪತಿ-ರಾಜ, ಧರ್ಮರಾಯ, ಧನಂಜಯ-ಅರ್ಜುನ, ನರ-ಅರ್ಜುನ, ವೃಕೋದರ-ಭೀಮ, ವೃಕೋದರಸೂನು-ಭೀಮನ ಮಗ, ಘಟೋತ್ಕಚ, ಮನ್ನಿಸು-ಗೌರವಿಸು
</details>

<details><summary>ಟಿಪ್ಪನೀ (ಕ.ಗ.ಪ) </summary>

"ಭೀಮ - ಗಾತ್ರಕ್ಕೆ ತೂಕಕ್ಕೆ ಮಹತ್ಕಾರ್ಯಕ್ಕೆ ಈಗಲೂ ನಾವು ಬಳಸುವ ಮತ್ತೊಂದು ಹೆಸರೆಂದರೆ 'ಭೀಮ'. ತೀವ್ರಗಾಮಿತನ, ಬಲಿಷ್ಠತೆ, ಮುನ್ನುಗ್ಗುವಿಕೆ, ಬಾಹುಬಲ ಪ್ರದರ್ಶನಗಳಲ್ಲಿ ಅವನನ್ನು ಮೀರಿಸಿದವರಿಲ್ಲ. ವಿರಾಟಪರ್ವದಲ್ಲಿ ಭೀಮನು ರಾಜರ ವಿನೋದಕ್ಕಾಗಿ ಕುಸ್ತಿಯನ್ನೂ ಸಿಂಹ, ಹುಲಿ ಆನೆಗಳೊಂದಿಗೆ ಯುದ್ಧವನ್ನೂ ಮಾಡುತ್ತಿದ್ದನೆಂದು ಹೇಳಲಾಗಿದೆ. ಹತ್ತುಸಾವಿರ ಆನೆಗಳ ಬಲ ಈಗನಿಗಿತ್ತೆಂದು ವ್ಯಾಸರು ಹೇಳುತ್ತಾರೆ. ಕೌರವರು ಇವನಿಗೆ ವಿಷಯ ಲಡ್ಡುಗೆಗಳನ್ನು ತಿನ್ನಿಸಿದರು. ಆದರೆ ಇವನಿಗೆ ಏನೂ ಆಗಲಿಲ್ಲ. ವಿಷಯ ಹಾವುಗಳಿಂದ ಕಚ್ಚಿಸಿದರು. ಏನೂ ಆಗಲಿಲ್ಲ. ಮೈ ಕಟ್ಟಿಹಾಕಿ ಬಂಡೆ ಹೇರಿ ನೀರಲ್ಲಿ ಮುಳುಗಿಸಿದರು. ನೀರನ ತಳದಲ್ಲಿ ವಿಷದ ಹಾವುಗಳು ಕಚ್ಚಿ ಮುಂದೆ ಇವನಿಗೆ ವಿಷದಿಂದ ಏನೂ ಆಪಾಯವಾಗದಂತೆ ಮಾಡಿದುವಂತೆ. ಅರಗಿನ ಮನೆಯಿಂದ ಹೊರಟಾಗ ಕುಂತೀಸಮೇ ಅಣ್ಣತಮ್ಮಂದಿರೆಲ್ಲ ಹೊತ್ತುಕೊಂಡೇ ಕಾಡಿನಲ್ಲಿ ನಡೆದವನು ಈತ. ವಾಯುಪುತ್ರನಾದ ಹನುಮಂತ, ಸರ್ಪರೂಪದ ನಹುಷ ಮತ್ತು ಯಕ್ಷರೂಪದ ಯಮಧರ್ಮರಾಯ ಇವರನ್ನು ಬಿಟ್ಟರೆ ಬೇರೆಯವರಿಂದ ಸೋಲು ಕಂಡವನಲ್ಲ. ಜರಾಸಂಧನನ್ನೇ ಮಲ್ಲಯುದ್ಧದಲ್ಲಿ ಮುಗಿಸಿದ ವೀರ ಇವನು. ಅಕ್ಷರಶಃ ಸಿಂಹಬಲ ಎನ್ನಿಸಿಕೊಂಡಿದ್ದ ಕೀಚಕನನ್ನು ಗುರುತೇ ಸಿಗದಂತೆ ಹೊಸಕಿ ಹಾಕಿದ್ದ. ಹಿಡಿಂಬ, ಮಣಿಮಂತ, ಕಿಮೀರ, ಬಕಾದಿಗಳನ್ನು ಲೀಲಾಜಾಲವಾಗಿ ಕೊಂದವನು.  
ಹಾಗೆಂದು ಹೃದಯಭಾಗ ಅವನಿU್ಪರಿವಿರಲಿಲ್ಲವೆಂದಲ್ಲ. ಕುಂತಿಯು ಹಿಡಿಂಬವನದಲ್ಲಿ ನಿದ್ದೆ ಮಾಡುತ್ತಿದ್ದಾಗ ಅವಳ ಇಂದಿನ ಸ್ಥಿತಿ ನೆನೆದು ಭೀಮನು ಕಣ್ಣೀರು ಹಾಕಿದಾಗಿನ ಅವನ ಹೆಂಗರುಳನ್ನು ನೋಡಬೇಕು. ದ್ರೌಪದಿ ಬಯಸಿದರೆ ಸಾಕು ಸೌಗಂಧಿಕ ಪುಷ್ಪವನ್ನೂ ತಂದುಬಿಟ್ಟ. ಇನ್ನೊಮ್ಮೆ ಅವಳ ಬಯಕೆಯಂತೆ ಯಕ್ಷಲೋಕದ ಒಂದು ಸುಗಂಧ ಪುಷ್ಪತರುವ ಮೊದಲು ಅವನು ಮಣಿಮಂತನೆಂಬ ಕುಬೇರ ಸಖನಾದ ರಾಕ್ಷಸನನ್ನು ಕೊಲ್ಲಬೇಕಾಯಿತು. ಕೀಚಕನಿಂದ ಭಂಗಿತಳಾದ ದ್ರೌಪದಿಯ ಕಥನವನ್ನು ಕೇಳಿ ಅವನು ಎಂಥ ಆವೇಶ ಪರವಶನಾದನೆಂಬುದನ್ನು ನೋಡಬೇಕು.  
ಹಾರ್ದಿಕವಾದ ಇನ್ನೊಂದು ಸಂಗತಿಯಿದೆ. ಅವನಿಗಿದ್ದ ಕೃಷ್ಣಭಕ್ತಿ. ಅದಕ್ಕೆ ತನ್ನದೇ ಆದ ವಿಶಿಷ್ಟ ಧಾಟಿಯಿದೆ. ಅವನ ನೋಟ ಮತ್ತು ಮಾತಕಥೆ ಸ್ವಲ್ಪ ವಿಚಿತ್ರವೆನ್ನಿಸಿದರೂ ಮನಸ್ಸು ನಿಷ್ಕಲ್ಮಷದ್ದು. ಕರ್ಣನಿಂದ ಯುದ್ಧಭೂಮಿಯಲ್ಲಿ ಅಣ್ಣ ಧರ್ಮರಾಯನಿಗೆ ಪೆಟ್ಟುಬಿದ್ದಿತೆಂಬ ಸುದ್ದಿ ಕೇಳಿದಾಗ ಭೀಮನ ಸಂಕಟ ಹೇಳತೀರದು.  
ಭೀಮನದು ನಿರ್ಭಯದ ಚಿತ್ತ. ಅಶ್ವತ್ಥಾಮ ಪ್ರಯೋಗಿಸಿದ ನಾರಾಯಣಾಸ್ತ್ರವನ್ನು ಕಂಡು ಭೀಮನು ಸ್ವಲ್ಪವೂ ಹೆದರದೆ ಎದುರಿಸಲು ಹೊರಟಿದ್ದ. ಅರ್ಜುನ, ಧರ್ಮರಾಯ ಮೊದಲುಗೊಂಡು ಸಮಸ್ತ ಸೈನಿಕರೂ ಕೃಷ್ಣನ ಸಲಹೆಯಂತೆ ಆ ನಾರಾಯಣಾಸ್ತ್ರಕ್ಕೆ ನಮಸ್ಕರಿಸಿ ಪಾರಾಗಿದ್ದರು. ಆದರೆ ಭೀಮ ಹೆದರದೆ ನಿಂತಿದ್ದ. ಅವನು ಕಾಡಿನಲ್ಲಿ ಹೋಗುತ್ತಿದ್ದರೆ ಮರಗಿಡಗಳಿರಲಿ, ಬೆಟ್ಟಗುಡ್ಡಗಳೂ ನಡುಗುತ್ತಿದ್ದುವಂತೆ. ಮಹಾಭಾರತ ಯುದ್ಧದಲ್ಲಿ ಅವನು ಕೊಂದು ಆಕಾಶಕ್ಕೆ ಎಸೆದ ಆನೆಗಳು ಇಂದಿಗೂ ಆಕಾಶದಿಂದ ಕೆಳಕ್ಕೆ ಬೀಳುತ್ತಿವೆ ಎಂದು ಪಂಪ ಹೇಳುತ್ತಾನೆ. ಅವನಿಗೆ ಬಿಲ್ಲುಬಾಣ ಮುದ್ಗರ ಕತ್ತಿ ಮೊದಲಾದ ಎಲ್ಲ ಶಸ್ತ್ರಾಸ್ತ್ರಗಳು ತಿಳಿದಿದ್ದುವು. ಆದರೆ ಗಧಾಯುದ್ದ ಮಲ್ಲಯುದ್ಧಗಳೆಂದರೆ ಅವನಿಗೆ ತುಂಬ ಇಷ್ಟ. ರಾಕ್ಷಸರುಗಳೊಡನೆ ಜರಾಸಂಧನೊಡನೆ ಮಣಿಮಂತ ಹಿಡಿಂಬರೊಡನೆ ಮರದಕೊಂಬೆ, ಮುಷ್ಟಿಗಳಿಂದ ಹೋರಾಡಿ ಜಯಗಳಿಸುತ್ತಾನೆ.  
ಇಂಥ ಅದ್ಭುತ ದೇಹಶಕ್ತಿ ಸಂಕಲ್ಪಶಕ್ತಿಗಳಿದ್ದೂ ಅಣ್ಣ ಧರ್ಮರಾಯನು ಹಾಕಿದ ನೀತಿಯ ಗೆರೆಯನ್ನು ದಾಟಲಾರೆನೆಂದು ಹೇಳುವ ಭೀಮನ ವ್ಯಕ್ತಿತ್ವವು ಮಹಾಭಾರತದಲ್ಲೇ ವಿಶಿಷ್ಟವಾದದ್ದು.
</details>
