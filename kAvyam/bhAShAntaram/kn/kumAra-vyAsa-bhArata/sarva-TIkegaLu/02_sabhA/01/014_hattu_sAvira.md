+++
title = "014 ಹತ್ತು ಸಾವಿರ"

+++

<details><summary>ಗದ್ಯ (ಕ.ಗ.ಪ) </summary>

14. ಆ ಭವನದ ಸುತ್ತಳತೆ ಹತ್ತು ಸಾವಿರ ಕೈ ಪ್ರಮಾಣ. ಅದರ ಸುತ್ತುವಲಯದಲ್ಲಿ ಮಣಿಯ ಶಿಲೆಗಳನ್ನು ಜೋಡಿಸಿದ್ದುದರಿಂದ ರಾಶಿಬೆಳಕಿನ ಕೌಶಲ್ಯದ ಅಲೆಗಳೇಳುತ್ತಿದ್ದವು. ಸುತ್ತಲಿನ ಗೋಡೆಗಳು ಪದ್ಮರಾಗದಿಂದ ನಿರ್ಮಿತವಾದುವು. ಮುಂದಿನ ಕೈಸಾಲೆಯಲ್ಲಿ  ಆನೆಯಾಕರದ ಒರಗು ದಿಂಡುಗಳು ವೈಡೂರ್ಯಖಚಿತವಾದ  ಶಿಲೆಗಳಿಂದ ನಿರ್ಮಿಸಲ್ಪಟ್ಟಿರುವುದು. ಹೀಗೆ ಆ ಸಭಾಭವನ ಸೊಗಸಾಗಿ ಕಂಗೊಳಿಸುತ್ತಿತ್ತು.
</details>

<details><summary>ಪದಾರ್ಥ (ಕ.ಗ.ಪ) </summary>

ತೆಕ್ಕೆ-ಸಮೂಹ, ರಾಶಿ, ಮತ್ತವಾರಣ-ಕೈಸಾಲೆಯಲ್ಲಿನ ಆನೆಯಾಕಾರದ ಒರಗು ದಿಂಡುಗಳು,ವೇದಿಕೆಗಳು. ಭಿತ್ತಿ-ಗೋಡೆ, ತತ್ತವಣೆ-ಅಲಂಕಾರ  
ಮಣಿ-ರತ್ನ, ತತ್ತವಣೆಗಳ-ಅಲಂಕಾರಗಳ, ತೆಕ್ಕೆವೆಳಗಿನ-ರಾಶಿ ಬೆಳಕಿನ, ಲಳಿಯ-ಕೌಶಲ್ಯದ, ಲಹರಿ-ಅಲೆ, ಪದ್ಮರಾಗ-ಕೆಂಪುರತ್ನ, ಭಿತ್ತಿ-ಗೋಡೆ, ವೈಡೂರ್ಯ-ನವರತ್ನಗಳಲ್ಲಿ ಒಂದು,
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಮತ್ತವಾರಣ- ಆನೆಯಾಕಾರದ ಒರಗುದಿಂಡುಗಳು, ವೇದಿಕೆಗಳು - ಕನ್ನಡ ಮಹಾಭಾರತಗಳಲ್ಲಿ ಶಿಲ್ಪ ಮತ್ತು ಶಿಲ್ಪಿ. ಡಾ. ಜಿ.ಜ್ಞಾನಾನಂದ ಪು.148 (ಮೊದಲ ಮುದ್ರಣ 2005), ಪುನರ್ಮುದ್ರಣ 2007  
ಕೈ ಪ್ರಮಾಣ  
ಮಯ ನಿರ್ಮಿಸಿದ ಸಭಾಭವನದ ಭೂಮಿಯ ಅಳತೆಯನ್ನು ಸ್ಪಷ್ಟವಾಗಿ ಹತ್ತುಸಾವಿರ ಕಿಷ್ಕು ಎಂದು ಹೇಳಲಾಗಿದೆ. ಕಿಷ್ಕು ಶಿಲ್ಪ ಶಾಸ್ತ್ರದಲ್ಲಿ ಬಳಕೆಯಲ್ಲಿರುವ ಅಳತೆಯೇ. ಇದನ್ನು ಹಸ್ತ ಎಂದೂ ಹೇಳುತ್ತಾರೆ. ರೂಢಿಯಲ್ಲಿ ಇದನ್ನು ಮೊಳ ಎಂದು ಕರೆಯುತ್ತಾರೆ. ಆದರೆ ಪಂಪ ಇದನ್ನು ಮೂಱು ಯೋಜನದಳವು ಎಂದರೆ ಕುಮಾರವ್ಯಾಸ ಹತ್ತುಸಾವಿರ ಕೈ ಪ್ರಮಾಣದ ಸುತ್ತವಳಯದ ಎಂದು ಹೇಳಿದ್ದಾನೆ. ಹಸ್ತವನ್ನು ಕನ್ನಡ ಮತ್ತು ತಮಿಳುಗಳಲ್ಲಿ ಕೈ ಎಂದು ಕರೆಯುವುದೂ ಉಂಟು. ಹಸ್ತವನ್ನೇ ಕಿಷ್ಕು ಎಂದೂ ಕರೆಯುತ್ತಾರೆ. ಇದಕ್ಕೆ 24 ಅಂಗುಳಗಳು. ಯಜ್ಞವೇದಿಕೆ, ಯಾನ, ವಾಹನಗಳನ್ನು ಹಸ್ತಮಾನದಲ್ಲಿಯೇ ಲೆಕ್ಕಿಸಬೇಕು ಎಂಬುದು ಶಿಲ್ಪ ಶಾಸ್ತ್ರದ ಪದ್ಧತಿ. ಅದರ ಅನ್ವಯ ವ್ಯಾಸ ಮಹಾಭಾರತದಲ್ಲಿ ಹೇಳಿದೆ. ಕುಮಾರವ್ಯಾಸ, ನನ್ನಯ ಮೂಲವನ್ನು ಅನುಸರಿಸಿದ್ದಾರೆ. ಉಳಿದವರಿಗೆ ಈ ಶಬ್ದದ ಮಹತ್ವ ತಿಳಿದಿರುವಂತೆ ತೋರುವುದಿಲ್ಲ.  
                 -ಡಾ.ಜಿ.ಜ್ಞಾನಾನಂದ,        
    ಕನ್ನಡ ಮಹಾಭಾರತಗಳಲ್ಲಿ ಶಿಲ್ಪ ಮತ್ತು ಶಿಲ್ಪಿ   ಪುಟ  : 212  
    ಸಂಕೃತಿ ಸಾಹಿತ್ಯ ಪ್ರತಿಷ್ಠಾನ, ಬೆಂಗಳೂರು, 2007
</details>
