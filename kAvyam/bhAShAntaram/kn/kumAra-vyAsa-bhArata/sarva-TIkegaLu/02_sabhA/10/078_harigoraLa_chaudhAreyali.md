+++
title = "078 ಹರಿಗೊರಳ ಚೌಧಾರೆಯಲಿ"

+++

<details><summary>ಗದ್ಯ (ಕ.ಗ.ಪ) </summary>

78. ಕತ್ತರಿಸಿದ ಕುತ್ತಿಗೆಯಿಂದ ನಾಲ್ಕು ಕಡೆಯೂ ರಕ್ತ ಧಾರಾಕಾರವಾಗಿ ಉಕ್ಕಿ ಸುರಿಯಿತು. ಅದರ ನಡುವಿನಿಂದ ಹೊಳೆಹೊಳೆವ ತೇಜಃಪುಂಜವೊಂದು ಹೊರಹೊಮ್ಮಿತು. ತುಂಬಿದ ಆ ಬೆಳಕು ಜೋಕೆಯಿಂದ ಜಗತ್ತೆಲ್ಲ ನೋಡುತ್ತಿದ್ದಂತೆಯೇ, ಬಂದು ಮುರಾರಿಯ ಪಾದಗಳಿಗೆ ಎರಗಿ ನಿಂತಿತು. ಅನಂತರ ವಿಜಯ ಎಂಬ ಹೆಸರಿನಿಂದ ತನ್ನ ನಿಜ ನೆಲೆಯಲ್ಲಿ ಲೀನವಾಗಿಬಿಟ್ಟಿತು.
</details>

<details><summary>ಪದಾರ್ಥ (ಕ.ಗ.ಪ) </summary>

ಅಭಿಧಾನ-ಹೆಸರು
</details>

<details><summary>ಟಿಪ್ಪನೀ (ಕ.ಗ.ಪ) </summary>

ಶಿಶುಪಾಲ :  
ಸಭಾಪರ್ವದಲ್ಲಿ ಶ್ರೀಕೃಷ್ಣನಿಗೆ ರಾಜಸೂಯ ಯಾಗದ ಸಂದರ್ಭದಲ್ಲಿ ಅಗ್ರ ಪೂಜೆ ಸಲ್ಲಿಸುವುದರ ವಿರುದ್ಧ ಉಗ್ರವಾದ ಧ್ವನಿಯೆತ್ತಿದವನು ಶಿಶುಪಾಲ. ಇವನ ಕೃಷ್ಣದ್ವೇಷ ಯಾವ ಪ್ರಮಾಣದ್ದೆಂಬುದು ಇಲ್ಲಿ ತಿಳಿದುಬರುತ್ತದೆ. ಕೃಷ್ಣನನ್ನು ಕೆಣಕುವ ನೆಪದಲ್ಲಿ ಇಡೀ ಸಭೆಯ ಭೀಷ್ಮಾದಿ ಹಿರಿಯರನ್ನೆಲ್ಲಾ ಶಿಶುಪಾಲನು ಮೂರ್ಖರೆಂದು ಕರೆಯುತ್ತಾನೆ. ಕೊನೆಗೆ ಕೃಷ್ಣನ ಮೇಲೆ ಯುದ್ಧ ನಿಶ್ಚಯಿಸಿ ಯುದ್ಧದಲ್ಲಿ ಸಾಯುತ್ತಾನೆ   
ಶಿಶುಪಾಲನು ದಮಘೋಷನೆಂಬ ಚೇದಿಯ ರಾಜ ಮತ್ತು ಶ್ರುತಶ್ರವೇ (ಪತ್ನಿ)ಯರ ಮಗ. ಇವನ ಹುಟ್ಟೇ ವಿಚಿತ್ರವೂ ಭಯಾನಕವೂ ಆಗಿತ್ತು. ಇವನಿಗೆ ಮೂರು ಕಣ್ಣು, ನಾಲ್ಕು ಭುಜ1 ಇವನು ಕತ್ತೆಯಂತೆ ಕಿರುಚುತ್ತಿದ್ದ. ಜೋರಾಗಿ ಗರ್ಜಿಸುತ್ತಿದ್ದ. ತಾಯಿ ತಂದೆ ಮಂತ್ರಿ ಪುರೋಹಿತರೆಲ್ಲ ಚಿಂತಿಸುತ್ತಿದ್ದಾಗ ಈತನಿಗೆ ಸದ್ಯಕ್ಕೆ ಸಾವಿಲ್ಲ ಇವನು ಲಕ್ಷ್ಮೀ ಸಂಪನನ್ನೂ, ಮಹಾಬಲಶಾಲಿ ಆಗುತ್ತಾನೆ. ಈತನನ್ನು ಯಾರ ತೊಡೆಯ ಮೇಲೆ ಕುಳ್ಳಿರಿಸಿದಾಗ ಹೆಚ್ಚಿನ ಅಂಗಾಂಗಗಳೆಲ್ಲ ಮಾಯವಾಗುತ್ತವೋ ಆತನಿಂದಲೇ ಈ ಹುಡುಗ ಸಾಯುತ್ತಾನೆ ಎಂದು ಆಕಾಶವಾಣಿಯಾಯಿತು. ಅದರಂತೆ ಬಂದವರ ತೊಡೆಯ ಮೇಲೆ ಶ್ರುತಶ್ರುವೆ ಕೂರಿಸುತ್ತಿದ್ದಳು. ಹತ್ತಿರದ ಬಂಧು ಕೃಷ್ಣನು ಮಗುವನ್ನು ನೋಡಲು ಬಂದಾಗ ಅವನ ತೊಡೆಯ ಮೇಲೂ ಕೂರಿಸಿದಳು. ಮಗ ತನ್ನ ವಿಕೃತಿಗಳನ್ನು ಕಳೆದುಕೊಂಡು ಸುಂದರ ಶಿಶುವಾಯಿತು. ಅವಳ ಸಂದೇಹವನ್ನು ಪರಿಹರಿಸುವ ರೀತಿಯಲ್ಲಿ ಕೃಷ್ಣನು ನನ್ನಿಂದ ಏನು ವರಬೇಕು ಕೇಳು ಎಂದ. ಆಗ ತಂದೆ-ತಾಯಿಗಳು ನನ್ನ ಮಗನ ಎಲ್ಲ ತಪ್ಪುಗಳನ್ನೂ ಕ್ಷಮಿಸಬೇಕು'' ಎಂದು ವರವನ್ನು ಕೋರಿದರು. ಶ್ರೀಕೃಷ್ಣ ತುಂಬ   
ಬುದ್ಧಿವಂತಿಕೆಯಿಂದ ನೂರು ತಪ್ಪುಗಳನ್ನು ಕ್ಷಮಿಸುವುದಾಗಿ ಹೇಳಿದ.  
ಕೃಷ್ಣನ ವರದಿಂದಲೇ ಬೆಳೆದ ಶಿಶುಪಾಲನು ಉದ್ದಕ್ಕೂ ಕೃಷ್ಣ ದ್ವೇಷವನ್ನೇ ಸಾಧಿಸಿಕೊಂಡು ಬಂದು ಅನೇಕ ಅಪರಾಧಗಳನ್ನು ಮಡಿದ. ತಾನು ಮದುವೆಯಗಲು ಆಸೆ ಪಟ್ಟಿದ್ದ ರುಕ್ಮಿಣಿಯನ್ನು ಕೃಷ್ಣನು ಅಪಹರಿಸಿಕೊಂಡು ಹೋದದ್ದೂ ಅವನ ಸಿಟ್ಟಿಗೆ ಕಾರಣವಾಗಿತು. ಅಲ್ಲದೆ ಜರಾಸಂಧನ ಜೊತೆಗೆ ಸೇರಿ ಕೃಷ್ಣ ಸಂದರ್ಭ ಸಿಕ್ಕಾಗಲೆಲ್ಲ ಕೃಷ್ಣನ ತೇಜೋವಧೆ ಮಡಲು ಪ್ರಯತ್ನಿಸುತ್ತಿದ್ದ. ಶ್ರೀಕೃಷ್ಣನು ಮಧುವಾಗಿ ಅವನ ಅಪರಾಧಗಳನ್ನೆಲ್ಲ ಪಟ್ಟಿ ಮಾಡಿ ಎಣಿಸಿಕೊಂಡು ಕುಳಿತಿದ್ದ.  
ಶ್ರೀಕೃಷ್ಣನಿಗೆ ರಾಜಸೂಯದಲ್ಲಿ ಅಗ್ರಪೂಜೆಯನ್ನು ಕಟ್ಟುವುದನ್ನು ವಿರೋಧಿಸಿ ಶಿಶುಪಾಲನಿಗೆ ತಾನು ನೂರು ತಪ್ಪುಗಳನ್ನು ಮೀರುತ್ತಿದ್ದನೆಂಬುದು ತಿಳಿಯಲೇ ಇಲ್ಲ. ಅವನ ಅಪರಾಧದ ಕೊಡ ತುಂಬುತ್ತ ಬಂತು. ಶಿಶುಪಾಲನ ಕೃಷ್ಣನಿಂದೆ ಉಗ್ರವಾಗಿತ್ತು. ಜ್ವರಪೀಡಿತನಾದವನು ಅಪಥ್ಯ ಸೇವಿಯಾಗುತ್ತಾನೆಂದು ಮಾಘ ಶಿಶುಪಾಲವಧೆಯಲ್ಲಿ ಹೇಳಿದ್ದಾನೆ. ಕೃಷ್ಣನನ್ನು ನೇರವಾಗಿ ಟೀಕಿಸುವ ಮಾತುಗಳಂತೂ ರಾಜಸಭಾ ಮರ್ಯಾಧೆಯನ್ನು ಮೀರಿದ್ದು:  
''ಕ್ಲೀಬೇ ದಾರಾಕ್ರಿಯಾಯಾ ದೃಗಂಧೇವಾರೂಪದರ್ಶನಂ  
ಅರಾಜ್ಯೋರಾಜವತ್ ಪೂಜಾ ತಥಾತೇ ಮಧುಸೂದನ''  
ಅಯ್ಯಾ, ರಾಜನಲ್ಲದ ನಿನಗೆ ಪೂಜೆ ಮಾಡಿದ್ದು ನಪುಂಸಕನಿಗೆ ಮದುವೆ ಮಾಡಿದಂತೆ! ಕುರುಡನಿಗೆ ಕನ್ನಡಿಯಲ್ಲಿ ರೂಪ ತೋರಿದಂತೆ....  
ಕೆರಳಿದ ಕೃಷ್ಣನ ಚಕ್ರಕ್ಕೆ ಸಿಲುಗಿ ಶಿಶುಪಾಲನು ಸತ್ತದ್ದು ವಾಚಾಳಿತನಕ್ಕೆ ದೊರಕಿದ ಶಿಕ್ಷೆ ಎನ್ನಬೇಕು.  
ಜೊತೆಗೆ ಶಿಶುಪಾಲ ಪೂರ್ವದಲ್ಲಿ ನಾರಾಯಣನ ದ್ವಾರಪಾಲಕನಾದ ವಿಜಯ ಎನ್ನುವವನು.ಅವನೂ ಅವನ ಜೊತೆಯವನಾದ ಜಯ ಎಂಬ ದ್ವಾರಪಾಲಕರು ಮಾಡಿದ ಒಂದು ತಪ್ಪಿಗೆ ಶಿಕ್ಷಾ ರೂಪವಾಗಿ ಭೂಮಿಯಲ್ಲಿ ಅವತರಿಸಬೇಕಾಗುತ್ತದೆ.  ಬೇಗ ವಿಷ್ಣುವಿನ ಜೊತೆ ಸೇರುವ ಉದ್ದೇಶದಿಂದ ವೈರಿಗಳಾಗಿ ಹುಟ್ಟಲು ಅವರು ತಾವಾಗಿ ವಿಷ್ಣುವನ್ನು ಕೋರುತ್ತಾರೆ. ಹಿರಣ್ಯ ಕಶಿಪು, ಹಿರಣ್ಯಾಕ್ಷರಾಗಿ ಕೃತಯುಗದಲ್ಲಿ, ರಾವಣ, ಕುಂಭಕರ್ಣರಾಗಿ ತ್ರೇತಾಯುಗದಲ್ಲಿ, ದ್ವಾಪರಯುಗದಲ್ಲಿ ಶಿಶುಪಾಲ , ದಂತವಕ್ತ್ರರಾಗಿ ಜನಿಸಿ ವಿವಿಧ ಅವತಾರ ರೂಪಗಳಲ್ಲಿದ್ದ  ವಿಷ್ಣುವಿನಿಂದ ಹತರಾಗುತ್ತಾರೆ. ಅವನನ್ನು ದ್ವಾಪರ ಯುಗದಲ್ಲಿ ಸೇರುತ್ತಾರೆ. ಅದಕ್ಕೆಂದೇ ಇಲ್ಲಿ ಶಿಶುಪಾಲ ವಿಜಯ ಎಂಬ ಹೆಸರಿನ ಅಭಿದಾನದಲ್ಲಿ ತನ್ನ ನಿಜನೆಲೆಯಲ್ಲಿ ಲೀನವಾಯಿತು ಎಂದು ಕುಮಾರವ್ಯಸ ಹೇಳಿರುವುದು.
</details>
