---
title: ५
unicode_script: devanagari
---

।।अथ पञ्चमोऽङ्कः।।

(ततः प्रविशत्यासनस्थो राजा विदूषकश्च।)  
विदूषकः – (कर्णं दत्वा।) भो वयस्य !  सङ्गीतशालान्तरेऽवधानं देहि । कलविशुध्दाया गीतेः स्वरसंयोगः श्रूयते । जाने तत्रभवती हंसपदिका वर्णपरिचयं करोतीति ।राजा\- तूष्णीं भव । यावदाकर्णयामि ।  
(आकाशे गीयते।)  
अभिनवमधुलोलुपो भवाँस्तथा परिचुम्ब्य चूतमञ्जरीम् ।  
कमलवसतिमात्रनिवृतो मधुकर ! विस्मृतोऽस्येनां कथम् ॥१॥  
राजा \- अहो! रागपरिवाहिनी गीतिः ।  
विदूषकः \- किं तावद्गीत्या अवगतोऽक्षरार्थः?  
राजा \- (स्मितं कृत्वा।) सकृत्कृतप्रणयोऽयं जनः । तस्या देवीवसुमतीमन्तरेण मदुपालम्भम् अवगतोऽस्मि । सखे माढव्य ! मद्वचनादुच्यतां हंसपदिका । निपुणमुपालब्धोऽस्मीति ।  
विदूषकः – यद्भवनाज्ञापयति (उत्थाय।) भो वयस्य ! गृहीतस्य तया परकीयैर्हस्तैः शिखण्डके ताड्यमानस्याप्सरसा वीतरागस्येव नास्तीदानीं मे मोक्षः।  
राजा \- गच्छ । नागरिकवृत्त्या संज्ञापयैनाम् ।  
विदूषकः \- का गतिः?

(इति निष्क्रान्तः।)  
राजा\- (आत्मगतम्।) किं नु खलु गीतमेवंविधार्थमाकर्ण्येष्टजनविरहादृतेऽपि बलवदुत्कण्ठितो\- ऽस्मि। अथवा; -  
रम्याणि वीक्ष्य मधुरांश्च निशम्य शब्दान् पर्युत्सुको भवति यत्सुखितोऽपि जन्तुः ।  
तच्चेतसा स्मरति नूनमबोधपूर्वं भावस्थिराणि जननान्तरसौहृदानि ॥२॥(इति पर्याकुलस्तिष्ठति।)

(ततः प्रविशति कञ्चुकी ।)  
कञ्चुकी – अहो न खल्वीदृशीमवस्थां प्रतिपन्नोऽस्मि ।  
आचार इत्यवहितेन मया गृहीता या वेत्रयष्टिरवरोधगृहेषु राज्ञः ।  
काले गते बहुतिथे मम सैव जाता प्रस्थानविक्लवगतेरवलम्बनार्था ॥३॥भो! कामं धर्मकार्यमनतिपात्यं देवस्य । तथापीदानीमेव धर्मासनादुत्थिताय पुनरुपरोधकारि कण्वशिष्यागमनमस्मै नोत्सहे निवेदयितुम् ।अथवाऽविश्रमोऽयं लोकतन्त्राधिकारः । कुतः –  
भानुः सकृद्युक्ततुरङ्ग एव रात्रिन्दिवं गन्धवहः प्रयाति ।  
शेषः सदैवाहितभूमिभारः षष्ठांशवृत्तेरपि धर्म एषः ॥४॥  
यावन्नियोगमनुतिष्ठामि । (परिक्रम्यावलोक्य च।) एष देवः –प्रजाः प्रजाः स्वा इव तन्त्रयित्वा निषेवतेऽशान्तमना विविक्तम् ।  
यूथानि सञ्चार्य रविप्रतप्तः शीतं दिवा स्थानमिव द्विपेन्द्रः ॥५॥  
(उपगम्य।) जयतु जयतु देवः । एते खलु हिमगिरेरुपत्यकारण्यवासिनः काश्यपसन्देशमादाय सस्त्रीकास्तपस्विनः सम्प्राप्ताः । श्रुत्वा देवः प्रमाणम् ।  
राजा\- (सादरम् ।) किं काश्यपसन्देशहारिणः?  
कञ्चुकी – अथ किम्?  
राजा\- तेन हि मद्वचनात् विज्ञाप्यतामुपाध्यायः सोमरातः । अमूनाश्रमवासिनः श्रौतेन विधिना सत्कृत्य स्वयमेव प्रवेशयितुमर्हतीति ।अहमप्यत्र तपस्विदर्शनोचिते प्रदेशे स्थितः प्रतिपालयामि।  
कञ्चुकी – यदाज्ञापयति देवः । (इति निष्क्रान्तः।)  
राजा \- (उत्थाय।) वेत्रवति !  अग्निशरणमार्गमादेशय ।  
प्रतीहारी\- इत इतो देवः ।  
राजा\- परिक्रामति (अधिकारखेदं निरूप्य ।) सर्वः प्रार्थितमर्थमधिगम्य सुखी सम्पद्यते जन्तुः । राज्ञान्तु चरितार्थता दुःखोत्तरैव ।  
औत्सुक्यमात्रमवसाययति प्रतिष्ठा क्लिश्नाति लब्धपरिपालनवृत्तिरेनम् ।  
नातिश्रमापनयनाय यथा श्रमाय राज्यं स्वहस्तधृतदण्डमिवातपत्रम् ॥६॥(नेपथ्ये)

वैतालिकौ – विजयतां देवः ।  
प्रथमः –

स्वसुखनिरभिलाषः खिद्यसे लोकहेतोः प्रतिदिनमथवा ते वृत्तिरेवंविधैव ।  
अनुभवति हि मूर्ध्ना पादपस्तीव्रमुष्णं शमयति परितापं छायया संश्रितानाम् ॥७॥  
  


  

द्वितीयः –

नियमयसि विमार्गप्रस्थितानात्तदण्डः प्रशमयसि विवादं कल्पसे रक्षणाय ।  
अतनुषु विभवेषु ज्ञातयः सन्तु नाम त्वयि तु परिसमाप्तं बन्धुकृत्यं प्रजानाम् ॥८॥  
राजा \- एते क्लान्तमनसः पुनर्नवीकृताः स्मः । (इति परिक्रामति।)प्रतीहारी – एषोऽभिनवसंमार्जनसश्रीकः सन्निहितहोमधेनुरग्निशरणालिन्दः । आरोहतु देवः ।  
राजा \- (आरुह्य परिजनांसावलम्बी तिष्ठति।) वेत्रवति ! किमुद्दिश्य भगवता काश्यपेन मत्सकाश-मृषयः प्रेषिताः स्युः?  
किं तावद्व्रतिनामुपोढतपसां विघ्नैस्तपो दूषितं  
धर्मारण्यचरेषु केनचिदुत प्राणिष्वसच्चेष्टितम् ।  
आहोस्वित्प्रसवो ममापचरितैर्विष्टम्भितो वीरुधाम्  
इत्यारूढबहुप्रतर्कमपरिच्छेदाकुलं मे मनः ॥९॥  
प्रतीहारी\- सुचरितनन्दिन ऋषयो देवं सभाजयितुमागता इति तर्कयामि ।  
(ततः प्रविशन्ति गौतमीसहिताः शकुन्तलां पुरस्कृत्य मुनयः । पुरश्चैषां कञ्चुकी पुरोहितश्च।)  
कञ्चुकी\- इत इतो भवन्तः ।  
शार्ङ्गरवः \- शारद्वत !  
महाभागः कामं नरपतिरभिन्नस्थितिरसौ  
न कश्चिद्वर्णानामपथमपकृष्टोऽपि भजते ।  
तथापीदं शश्वत्परिचितविविक्तेन मनसा  
जनाकीर्णं मन्ये हुतवहपरीतं गृहमिव ॥१०॥  
शारद्वतः \- स्थाने भवान् पुरप्रवेशादित्थंभूतः संवृत्तः । अहमपि,  
अभ्यक्तमिव स्नातः शुचिरशुचिमिव प्रबुद्ध इव सुप्तम् ।  
बद्धमिव स्वैरगतिर्जनमिह सुखसङ्गिनमवैमि ॥११॥  
शकुन्तला\- (निमित्तं सूचयित्वा।) अहो, किं मे वामेतरं नयनं विस्फुरति?  
गौतमी\- जाते ! प्रतिहतममङ्गलम् । शुभानि ते भर्तृकुलदेवता वितरन्तु ।

(इति परिक्रामति।)पुरोहितः \- (राजानं निर्दिश्य ।) भो भोस्तपस्विनः !  असावत्रभवान् वर्णाश्रमाणां रक्षिता प्रागेव मुक्तासनो वः प्रतिपालयति । पश्यतैनम् ।शार्ङ्गरवः \- भो महाब्राह्मण !  काममेतदभिनन्दनीयं तथापि वयमत्र मध्यस्थाः ।कुतः,-  
भवन्ति नम्रास्तरवः फलागमैः नवाम्बुभिर्दूरविलम्बिनो घनाः ।  
अनुद्धताः सत्पुरुषाः समृद्धिभिः स्वभाव एवैष परोपकारिणाम् ॥१२॥प्रतीहारी\- देव ! प्रसन्नमुखवर्णा दृश्यन्ते । जानामि विश्रब्धकार्या ऋषयः ।  
राजा\- (शकुन्तलां दृष्ट्वा ।) अथात्रभवती, -  
का स्विदवगुण्ठनवती नातिपरिस्फुटशरीरलावण्या ।  
मध्ये तपोधनानां किसलयमिव पाण्डुपत्राणाम् ॥१३॥  
प्रतीहारी\- देव ! कुतूहलगर्भः प्रहितो न मे तर्कः प्रसरति। ननु दर्शनीया पुनरस्या आकृतिर्लक्ष्यते ।  
राजा\- भवतु; अनिर्वर्णनीयं परकलत्रम्।  
शकुन्तला\- (हस्तमुरसिकृत्वा, आत्मगतम् ।) हृदय !  किमेवं वेपसे? आर्यपुत्रस्य भावमवधाय धीरं तावद्भव ।  
पुरोहितः \- (पुरो गत्वा ।) एते विधिवदर्चितास्तपस्विनः । कश्चिदेषामुपाध्यायसन्देशः । तं देवः

श्रोतुमर्हति ।राजा\- अवहितोऽस्मि ।  
ऋषयः\- (हस्तानुद्यम्य ।) विजयस्व राजन् !  
राजा\- सर्वानभिवादये ।  
ऋषयः \- इष्टेन युज्यस्व ।  
राजा \- अपि निर्विघ्नतपसो मुनयः?  
ऋषयः -  
कुतो धर्मक्रियाविघ्नः सतां रक्षितरि त्वयि ।तमस्तपति घर्मांशौ कथमाविर्भविष्यति ? ॥१४॥राजा\- अर्थवान् खलु मे राजशब्दः । अथ भगवाल्ँलोकानुग्रहाय कुशली काश्यपः?  
ऋषयः\- स्वाधीनकुशलाः सिध्दिमन्तः। स भवन्तमनामयप्रश्नपूर्वकमिदमाह ।  
राजा \- किमाज्ञापयति भगवान्?  
शार्ङ्गरवः \- “यन्मिथः समयादिमां मदीयां दुहितरं भवानुपायंस्त तन्मया प्रीतिमता युवयोरनु-ज्ञातम् । कुतः-  
  

त्वमर्हतां प्राग्रसरः स्मृतोऽसि नः शकुन्तला मूर्तिमती च सत्क्रिया ।  
समानयंस्तुल्यगुणं वधूवरं चिरस्य वाच्यं न गतः प्रजापतिः ॥१५॥  
तदिदानीमापन्नसत्वेयं प्रतिगृह्यतां सहधर्मचरणायेति ।गौतमी\- आर्य ! किमपि वक्तुकामास्मि । न मे वचनावसरोऽस्ति । कथमिति,  -  
नापेक्षितो गुरुजनोऽनया त्वया पृष्टो न बन्धुजनः ।  
परस्परस्मिन्नेव चरिते भणामि किमेकैकम् ॥१६॥  
शकुन्तला\- (आत्मगतम् ।) किं नु खल्वार्यपुत्रो भणति?  
राजा\- किमिदमुपन्यस्तम्?  
शकुन्तला\- (आत्मगतम् ।) पावकः खलु वचनोपन्यासः ।  
शार्ङ्गरवः – कथमिदं नाम? भवन्त एव सुतरां लोकवृत्तान्तनिष्णाताः ।  
सतीमपि ज्ञातिकुलैकसंश्रयां जनोऽन्यथा भर्तुमतीं विशङ्कते ।  
अतः समीपे परिणेतुरिष्यते प्रियाप्रिया वा प्रमदा स्वबन्धुभिः ॥१७॥राजा\- किं चात्रभवती मया परिणीतपूर्वा?  
शकुन्तला \- (सविषादम् ;  आत्मगतम् ।) हृदय ! साम्प्रतं त आशङ्का ।शार्ङ्गरवः \- किं कृतकार्यद्वेषो धर्मं प्रति विमुखता कृतावज्ञा? ।  
राजा\- कुतोऽयमसत्कल्पनाप्रश्नः?  
शार्ङ्गरवः\- मूर्च्छन्त्यमी विकाराः प्रायेणैश्वर्यमत्तेषु ॥१८॥  
राजा\- विशेषेणाधिक्षिप्तोऽस्मि ।  
गौतमी\- जाते ! मुहुर्तं मा लज्जस्व । अपनेष्यामि तावत्तेऽवगुण्ठनम् । ततस्त्वां भर्ताभिज्ञास्यति । (इति यथोक्तं करोति।)  
राजा \- (शकुन्तलां निर्वर्ण्य, आत्मगतम्।)  
इदमुपनतमेवं रूपमक्लिष्टकान्ति प्रथमपरिगृहीतं स्यान्न वेत्यव्यवस्यन् ।  
भ्रमर इव विभाते कुन्दमन्तस्तुषारं न च खलु परिभोक्तुं नैव शक्नोमि हातुम् ॥१९॥(इति विचारयन्स्थितः।)  
प्रतीहारी\- (स्वगतम्।) अहो धर्मापेक्षिता भर्तुः । ईदृशं नाम सुखोपनतं रूपं दृष्ट्वा कोऽन्यो विचारयति?  
शार्ङ्गरवः\- भो राजन् !  किमिति जोषमास्यते?  
राजा\- भोस्तपोधनाः ! चिन्तयन्नपि न खलु स्वीकरणमत्रभवत्याः स्मरामि । तत्कथमिमा-मभिव्यक्तसत्वलक्षणां प्रत्यात्मानं क्षेत्रिणमाशङ्कमानः प्रतिपत्स्ये?  
शकुन्तला\- (अपवार्य।) आर्यस्य परिणय एव सन्देहः! कुत इदानीं मे दूराधिरोहिण्याशा?  
शार्ङ्गरवः \- मा तावत्,  -  
कृताभिमर्शामनुमन्यमानः सुतां त्वया नाम मुनिर्विमान्यः ।  
मुष्टं प्रतिग्राहयता स्वमर्थं पात्रीकृतो दस्युरिवासि येन ॥२०॥  
शारद्वतः – शार्ङ्गरव ! विरम त्वमिदानीम् ; शकुन्तले ! वक्तव्यमुक्तमस्माभिः । सोऽयमत्रभवाने-

वमाह। दीयतामस्मै प्रत्ययप्रतिवचनम् ।  
शकुन्तला\- (अपवार्य।) इदमवस्थान्तरं गते तादृशेऽनुरागे किं वा स्मारितेन? आत्मेदानीं मे शोचनीय इति व्यवसितमेतत् । (प्रकाशम्।) आर्यपुत्र!\-\-\- (इत्यर्धोक्ते।) संशयित इदानीं परिणये नैष समुदाचारः । पौरव ! न युक्तं नाम ते तथा पुराश्रमपदे स्वभावोत्तानहृदयमिमं जनं समयपूर्वं प्रतार्य साम्प्रतमीदृशैरक्षरैः प्रत्याख्यातुम्।राजा\- (कर्णौ पिधाय।) शान्तं पापम्?  
व्यपदेशमाविलयितुं किमीहसे जनमिमं च पातयितुम् ।  
कूलङ्कषेव सिन्धुः प्रसन्नमम्भस्तटतरुं च ॥२१॥  
शकुन्तला\- भवतु ; यदि परमार्थतः परपरिग्रहशङ्किना त्वयैवं वक्तुं प्रवृत्तं तदभिज्ञानेनानेन तवाशङ्कामपनेष्यामि ।राजा\- उदारः कल्पः ।  
शकुन्तला – (मुद्रास्थानं परामृश्य।) हा धिक्! हा धिक्! अङ्गुलीयकशून्या मेऽङ्गुलिः।  
(इति सविषादं गौतमीमवेक्षते ।)  
गौतमी\- नूनं ते शक्रावताराभ्यन्तरे शचीतीर्थसलिलं वन्दमानायाः प्रभ्रष्टमङ्गुलीयकम्।  
राजा\- (सस्मितम्।) इदं तत्प्रत्युत्पन्नमति स्त्रैणमिति यदुच्यते ।  
शकुन्तला\- अत्र तावद्विधिना दर्शितं प्रभुत्वम् । अपरं ते कथयिष्यामि ।  
राजा\- श्रौतव्यमिदानीं संवृत्तम् ।  
शकुन्तला – नन्वेकस्मिन्दिवसे नवमालिकामण्डपे नलिनीपत्रभाजनगतमुदकं तव हस्ते सन्निहितमासीत् ।  
राजा\- श्रुणुमस्तावत् ।  
शकुन्तला\- तत्क्षणे स मे पुत्रकृतको दीर्घापाङ्गो नाम मृगपोतक उपस्थितः । त्वयायं तावत्प्रथमं पिबत्वित्यनुकम्पिनोपच्छन्दित उदकेन । न पुनस्तेऽपरिचयाद्धस्ताभ्यासमुपगतः । पश्चात्तस्मिन्नेव मया गृहीते सलिलेऽनेन कृतः प्रणयः । तदा त्वमित्थं प्रहसितोऽसि । सर्वः सगन्धेषु विश्वसिति । द्वावप्यत्रारण्यकाविति ।  
राजा\- एवमादिभिरात्मकार्यनिर्वर्तिनीनामनृतमयवाङ्मधुभिराकृष्यन्ते विषयिणः ।  
गौतमी\- महाभाग !  नार्हस्येवं मन्त्रयितुम् । तपोवनसंवर्धितोऽनभिज्ञोऽयं जनः कैतवस्य ।राजा\- तापसवृद्धे !  
स्त्रीणामशिक्षितपटुत्वममानुषीषु सन्दृश्यते किमुत याः प्रतिबोधवत्यः ।  
प्रागन्तरिक्षगमनात्स्वमपत्यजातमन्यैर्द्विजैः परभृताः खलु पोषयन्ति ॥२२॥शकुन्तला\- (सरोषम्।) अनार्य !  आत्मनो हृदयानुमानेन पश्यसि । क इदानीमन्यो धर्मकञ्चुकप्र-वेशिनस्तृणच्छन्नकूपोपमस्य तवानुकृतिं प्रतिपत्स्यते?  
राजा\- (आत्मगतम्।) सन्दिग्धबुध्दिं मां कुर्वन्नकैतव इवास्याः कोपो लक्ष्यते । तथा ह्यनया-  
मय्येव विस्मरणदारुणचित्तवृत्तौ वृत्तं रहः प्रणयमप्रतिपद्यमाने  
भेदाद् भ्रुवोः कुटिलयोरतिलोहिताक्ष्या भग्नं शरासनमिवातिरुषा स्मरस्य ॥२३॥(प्रकाशम्।) भद्रे !  प्रथितं दुष्यन्तस्य चरितं । तथापीदं न लक्षये ।  
शकुन्तला\- सुष्ठु तावदत्र स्वच्छन्दचारिणी कृतास्मि । याहमस्य पुरुवंशप्रत्ययेन मुखमधोर्हृदय-

स्थितविषस्य हस्ताभ्याशमुपगता।

(इति पटान्तेन मुखमावृत्य रोदिति ।)शार्ङ्गरवः \- इत्थमात्मकृतमप्रतिहतं चापलं दहति ।  
अतः पीरक्ष्य कर्तव्यं विशेषात्सङ्गतं रहः ।  
अज्ञातहृदयेष्वेवं वैरीभवति सौहृदम् ॥२४॥  
राजा\- अयि भोः ! किमत्रभवतीप्रत्ययादेवास्मान् संयुतदोषाक्षरैः क्षिणुथ?शार्ङ्गरवः \- (सासूयम्।) श्रुतं भवद्भिरधरोत्तरम् ।  
आ जन्मनः शाठ्यमशिक्षितो यस्तस्याप्रमाणं वचनं जनस्य ।  
परातिसन्धानमधीयते यैर्विद्येति ते सन्तु किलाप्तवाचः ॥२५॥  
राजा\- भोः सत्यवादिन् !  अभ्युपगतं तावदस्माभिरेवम् । किं पुनरिमामतिसन्धाय लभ्यते?शार्ङ्गरवः \- विनिपातः ।  
राजा \- विनिपातः पौरवैः पार्थ्यत इति न श्रध्देयमेतत् ।  
शारद्वतः – शार्ङ्गरव !  किमुत्तरेण ? अनुष्ठिते गुरोः सन्देशः । प्रतिनिवर्तामहे वयम् ।(राजानं प्रति।)  
तदेषा भवतः कान्ता त्यज वैनां गृहाण वा ।  
उपपन्ना हि दारेषु प्रभुता सर्वतोमुखी ॥२६॥  
गौतमी !  गच्छाग्रतः ।

(इति प्रस्थिताः ।)शकुन्तला – कथमनेन कितवेन विप्रलब्धाऽस्मि, यूयमपि मां परित्यजथ?  
(इत्यनुप्रतिष्ठते।)  
गौतमी \- (स्थित्वा।) वत्स शार्ङ्गरव ! अनुगच्छतीयं खलु नः करुणपरिदेविनी शकुन्तला। प्रत्यादेशपरुषे भर्तरि किं वा मे पुत्रिका करोतु?  
शार्ङ्गरवः \- (सरोषं निवृत्त्य।) किं पुरोभागे ! स्वातन्त्र्यमवलम्बसे?(शकुन्तला भीता वेपते।)  
शार्ङ्गरवः \- शकुन्तले !  
यदि यथा वदति क्षितिपस्तथा त्वमसि किं पितुरुत्कुलया त्वया ।  
अथ तु वेत्सि शुचि व्रतमात्मनः पतिकुले तव दास्यमपि क्षमम् ॥२७॥तिष्ठ । साधयामो वयम् ।  
राजा\- भोस्तपस्विन् ! किमत्रभवतीं विप्रलभसे?  
कुमुदान्येव शशाङ्कः सविता बोधयति पङ्कजान्येव ।  
वशिनां हि परपरिग्रहसंश्लेषपराङ्मुखी वृत्तिः ॥२८॥  
शार्ङ्गरवः \- यदा तु पूर्ववृत्तमन्यसङ्गाद्विस्मृतो भवांस्तदा कथमधर्मभीरुः?  
राजा – (पुरोहितं प्रति।) भवन्तमेवात्र गुरुलाघवं पृच्छामि ।  
मूढः स्यामहमेषा वा वदेन्मिथ्येति संशये ।  
दारत्यागी भवाम्याहो परस्त्रीस्पर्शपांसुलः ॥२९॥  
पुरोहितः \- (विचार्य।) यदि तावदेवं क्रियताम् ।  
राजा \- अनुशास्तु मां भवान् ।  
पुरोहितः \- अत्रभवती तावदाप्रसवादस्मद्गृहे तिष्ठतु । कुत इदमुच्यत इति चेत् ; त्वं साधुभिरादिष्टपूर्वः प्रथममेव चक्रवर्तिनं पुत्रं जनयिष्यसीति । स चेन्मुनिदौहित्रस्तल्लक्षणोपपन्नो भविष्यति,अभिनन्द्य शुध्दान्तमेनां प्रवेशयिष्यसि। विपर्यये तु पितुरस्याःसमीपनयनमवस्थितमेव ।  
राजा \- यथा गुरुभ्यो रोचते ।  
पुरोहितः\- वत्से !  अनुगच्छ माम् ।  
शकुन्तला\- भगवति वसुधे ! देहि मे विवरम्।  
(इति रुदती प्रस्थिता । निष्क्रान्ता सह पुरोधसा तपस्विभिश्च राजा शापव्यवहितस्मृतिः शकुन्तलागतमेव चिन्तयति ।)  
(नेपथ्ये।)

आश्चर्यमाश्चर्यम् ।  
राजा\- (आकर्ण्य।) किं नु खलु स्यात्?  
(प्रविश्य।)

पुरोहितः \- (सविस्मयम्।) देव ! अद्भुतं खलु संवृत्तम्!राजा \- किमिव?  
पुरोहितः\- देव ! परावृत्तेषु कण्वशिष्येषु -  
सा निन्दन्ती स्वानि भाग्यानि बाला  
बाहूत्क्षेपं क्रन्दितुं च प्रवृत्ता ।  
राजा\- किं च ।  
पुरोहितः\- स्त्रीसंस्थानं चाप्सरस्तीर्थमारा-  
दुत्क्षिप्यैनां ज्योतिरेकं जगाम ॥३०॥  
(सर्वे विस्मयं रूपयन्ति।)  
राजा\- भगवन् !  प्रागपि सोऽस्माभिरर्थः प्रत्यादिष्ट एव । किं वृथा तर्केणान्विष्यते? विश्राम्यतु भवान् ।  
पुरोहितः\- (विलोक्य।) विजयस्व ।

(इति निष्क्रान्तः।)  
राजा\- वेत्रवति ! पर्याकुलोऽस्मि । शयनभूमिमार्गमादेशय ।  
प्रतीहारी\- इत इतो देवः ।

(इति प्रस्थिता।)  
राजा -

कामं प्रत्यादिष्टां स्मरामि न परिग्रहं मुनेस्तनयाम् ।  
बलवत्तु दूयमानं प्रत्याययतीव मे हृदयम् ॥३१॥  
(इति निष्क्रान्ताः सर्वे।)  
 ॥ इति पञ्चमोऽङ्कः॥

